Title София и Русе стават паневропейски логистични хъбове:
София и Русе стават част от паневропейските логистични услуги на "Дубай Портс Уърлд" (DP World) и превръщайки се в хъбове за автомобилен, морски, въздушен, железопътен и мултимодален транспорт ще улесняват транспортните решения от и до България. Това ще намали зависимостта на България от един-единствен транспорт кат ов същото време намалява разходите за услугата, посочват от дружеството в съобщение до медиите.

В двата български града ще има групажни линии за обединяване на няколко по-малки товарни пратки от различни клиенти в една обща пратка. Това намалява разходите за клиенти, които нямат пълни камиони, подобрява ефективността чрез оптимално използване на капацитета, намалява екологичния отпечатък на всяка пратка и подкрепя мултимодалната интеграция, като позволява пратките да се прехвърлят безпроблемно между автомобилен, железопътен и морски транспорт. Това ще даде възможност на българските предприятия да имат по-добър достъп до европейските пазари чрез по-бърза и икономична логистика, се посочва в съобщението.

Оперативната Контролна Кула за европейската мрежа на "Дубай Портс Уърлд" ще бъде в Букурещ. Нейната роля ще бъде да координира всички различни елементи, които съставляват тази цялостна услуга, включително групаж, доставка за първи/последен километър, складиране, митническо посредничество и мултимодален транспорт. Тя също така ще развива напреднали цифрови платформи, които позволяват управление в реално време, прогностични анализи и безпроблемна комуникация.

Изборът на Букурещ отразява стратегическото географско положение на Румъния и силната позиция на "Дубай Портс Уърлд" в страната. Компанията вече оперира с пристанището в Констанца, което служи като врата за пратки от Азия и осигурява достъп до река Дунав, както и мултимодалния терминал в Аюд, през който стоките продължават към останалата част на Европа по път и железница.

"Тази услуга от край до край е основата на стратегията за разширяване на "Дубай Портс Уърлд" в България. Логистичните хъбове в София и Русе не само ще улеснят българските предприятия в търговията им с Европа, но и ще подкрепят вътрешнобалканската свързаност, укрепвайки нарастващата роля на България в регионалната търговия", заявява Крис Адамс, изпълнителен вицепрезидент за Източна Европа в "Дубай Портс Уърлд".

Title Руски активи за 25 млрд. паунда са замразени от Лондон:
Британското правителство е замразило руски активи на стойност около 25 млрд. британски лири (32 млрд. долара) от началото на войната в Украйна. Това сочат публикувани днес данни, цитирани от ДПА и БТА.

Доклад, оповестен от британското министерството на финансите, разкрива общата сума, която включва всички активи, замразени от Обединеното кралство от февруари 2022 г., когато започна инвазията в Украйна.

Според финансовото ведомство към март 2024 г. около 2001 физически и юридически лица са били засегнати от санкционния режим.

Данните на министерството на финансите са извлeчени от най-новия годишен преглед на Службата за прилагане на финансови санкции (OFSI).

Санкционираните лица, свързаните с режима на руския президент Владимир Путин лица, са лишени от достъп до паричните си средства и имущество, но Великобритания и други западни държави не са поели контрол върху активите. Конфискуването им отдавна е предмет на дискусии като източник на средства за военната помощ за Украйна, както и за възстановяване на страната след евентуално прекратяване на бойните действия.

Title Руски спецслужби помагат за справяне с протестите в Сърбия:
Вицепремиерът на Сърбия Александър Вулин каза в петък, че руски разузнавателни служби са помогнали на властите в Белград да отговорят на продължаващите вече месеци антиправителствени протести, предаде Ройтерс.

Според критици този коментар разкрива, че правителството е станало зависимо от Москва, отбелязва агенцията.

Студенти, подкрепяни от учители, фермери и работници, протестират всеки ден в Сърбия от ноември, когато падна козирката на гарата в северния сръбски град Нови Сад, в следствие на което загинаха 16 души. Протестиращите смятат, че до трагедията се е стигнало заради корупция.

"Много съм благодарен на руските спецслужби, които винаги ни подкрепят в борбата срещу "цветните революции", преди всичко с информация", каза Вулин в интервю за руската държавна агенция РИА новости.

"Те знаят каква опасност е надвиснала над Сърбия", заяви той.

Сръбският президент Александър Вучич често описва протестите като опити за организиране на "цветна революция", препратка към прозападните протести, които свалиха правителствата в Украйна, Грузия и Киргизстан през последните десетилетия.

Политологът от Белград Александър Джокич, който е с критично отношение към правителството, каза, че коментарът на Вулин "отразява колко важна е подкрепата на Русия за режима".

"Единствената открита подкрепа за режима идва от Русия, всички останали са или неутрални, или го осъждат", каза той.

Белград балансира между желанието си да се присъедини към Европейския съюз и поддържането на близки отношения с Русия, която е традиционен съюзник на Сърбия и основен доставчик на газ за страната.

Вучич обвинява западните страни в заговор със студентите и опозицията за сваляне на правителството на Сърбия, което отдавна поддържа добри отношения с Москва. Лидерите на протеста отричат ​​всякакви връзки със Запада.

Проруски настроеният Вулин, който е начело на малка партия в управляващата коалиция на Вучич, преди това е бил шеф на Сръбската агенция за сигурност и информация (БИН -BIA), както и министър на вътрешните работи и на отбраната.

Той подаде оставка от поста си в БИА, след като през 2023 г. бе включен в списък на САЩ със санкционирани лица заради обвинения в проруска дейност.

"Точната ни позиция в този момент беше на ъгъла на ул. "Крал Милан" и ул. "Ресавска" в Белград", написаха студентите от Пирот в профила си в Инстаграм.

"Чухме силен шум, напомнящ на самолет, движещ се с висока скорост към нас през улицата, което в крайна сметка доведе до звукова експлозия, последвана от блъсканица. След това всички почувствахме парене по лицето, гадене, дезориентация и слабост", допълват студентите в публикацията.

Стефан Павич от Цариброд, който е от български произход, също е участвал в многохилядния протест в Белград миналата събота.

"Аз бях на ъгъла на ул."Крал Милан" и ул."Ресавска" по време на традиционните минути мълчание в памет на жертвите в Нови Сад и изведнъж само чух някакъв странен звук като от дрон, който лети ниско към нас. Тръпки ме побиха! Хората се разбягаха", разказа той пред БТА.

Преди ден сръбските власти обявиха, че няма доказателства за употреба на звуково оръдие срещу многохилядните демонстранти в Белград на 15 март.

Вицепремиерът и министър на вътрешните работи Ивица Дачич каза, че американският производител "Genasys" ("Дженесис"), от който през 2021 г. Министерството на вътрешните работи на Сърбия е закупило устройства за гласово предупреждение към демонстранти, е потвърдил, че продуктът LRAD450XL не поддържа системата, която представлява звуково оръдие с въздушни или звукови вълни.

"Какво друго е необходимо, за да спрат лъжите, освен да се твърди, че дори производителите не знаят какво произвеждат и продават“, каза Дачич, пред сръбските медии и допълни, че според него "това е краят на всички лъжи и измами".

Междувременно пред регионалната сръбска телевизия Ен 1 военни експерти изразиха мнение, че продуктът LRAD450ХL може да разпространи предварително записан звук, който да окаже психологическо и физическо влияние върху демонстрантите. А министър-председателят в оставка Милош Вучевич се обърна към САЩ и Русия с молба американските и руските специални служби поотделно "да установят пълната истина за събитията на 15 март в Белград".

Повече от четири месеца в цяла Сърбия не стихват протести, организирани главно от студенти, които блокират над 60 факултета в страната и отправят обвинения в корупция и непотизъм към правителството и сръбския президент Александър Вучич.

Двама министри от кабинета на Милош Вучевич подадоха оставки, но обявиха, че не се чувстват виновни за случилото се в Нови Сад.

Прокуратурата повдигна обвинение срещу 13 души, като един от тях е оттеглилият се от поста министър на строителството, транспорта и инфраструктурата Горан Весич.

Министър-председателят Милош Вучевич също подаде оставка.

Title Екоминистерството поиска от кмета на София нови терени за станции за въздуха:
Изпълнителната агенция по околна среда (ИАОС) е поискала от кмета на Столична община Васил Терзиев да предложи най-малко по три възможни площадки за преместване на два от пунктовете за измерване качеството на въздуха в столицата – тези от кварталите "Павлово" и "Младост", съобщиха от ресорното министерство.

В момента станцията в "Младост" е позиционирана в двора на НИМХ. Пунктът отговаря за изискването за отстояние от кръстовище, но не отговаря на изискването за отстояние от бордюр. Същото е положението със станция "Павлово", която е разположена в двора на ИАОС.

Преместването им е необходимо, след като още през 2022 г. комисия е установила несъответствие в разположението им, но е предложила да останат там, заради регистрираните в предходните три години надвишения на допустимите фини прахови частици 10. Такива обаче не били засичани в последните три години след 2022 г. и заточа вече нямало проблеми да се сложат на друго място.

Сега от общината се иска да посочи подходящи зони с възможни най-високи нива на замърсяване. Изискването е съоръженията да са поставени на не по-малко от 25 м от големи кръстовища и на не повече от 10 м от бордюра. Необходимо е електрозахранване и телефонни комуникации, трябва да има видимост на площадката спрямо нейното обкръжение.

Автоматичната измервателна станция следи следните показателите фини прахови частици, серен диоксид, азотен диоксид, олово, бензен, въглероден оксид и озон, припомнят от агенцията по околна среда.

Title Пожар затвори летище Хийтроу и засегна над 1300 полета:
Пожар в подстанция, обслужваща лондонското летище Хийтроу, засегна над 1300 полета в петък, повече от 1100 от които бяха отменени, други бяха изпълнени с по-големи самолети, а трети остават насрочени за по-късно през деня. Очаква се в събота аеропортът да възобнови напълно работата си. Разстройването на графика на летището обаче ще засегне глобалната авиационна система в следващите дни. Експерти прогнозират, че щетите от инцидента ще възлязат на десетки милиони долари, предаде Ройтерс.

Специалистите са шокирани от мащаба на извънредната ситуация, причинена от пожар в близка до Хийтроу електрическа подстанция, който доведе до прекъсване на електрозахранването на летището.

От управата на летището съобщиха, че то ще остане затворено до 23:59 ч. днес (1:59 ч. българско време утре). Около 150 души са били евакуирани заради пожара в електрическата подстанция в Хейс, Западен Лондон. Хиляди абонати в района са останали без ток.

Заради спирането на работата на Хийтроу бяха отменени или отклонени множество полети. Самолети, които са летели от САЩ към летището, са били върнати по средата на полета им.

Щетите от извънредната ситуация може да достигнат стойност от около 20 милиона бр. лири (26 милиона долара) дневно, каза Пол Чарлз, консултант по пътуванията, без да има гаранция, че Хийтроу ще заработи отново утре предвид уязвимостта на електрозахранването на летището.

"Трябва да има осигурен резервен вариант и той да е защитен от неизправност, в случай че основната система бъде засегната. Хийтроу е толкова жизненоважна част от инфраструктурата на Великобритания, че трябва да има аварийна система за сигурност", заяви Чарлз пред Ройтерс.

Пожарът е попречил на системата за резервно захранване да задейства и инженерите работят за внедряването на трети резервен механизъм, заяви министърът на енергетиката Ед Милибанд.

Очаква се затварянето на летището да има последствия в световен мащаб, оставяйки пътниците на авиокомпаниите блокирани, като въздушните превозвачи трябва бързо да се преорганизират, за да придвижат своите самолети и екипажи.

"Даже летището да отвори до края на деня, това ще даде отражение в следващите дни, защото след като самолетите бъдат приземени някъде, те остават там с екипажите си, които изпълняват полетите", каза независимият консултант по въздушния транспорт Джон Стрикланд.

"Ако самолетите не се върнат, те не могат да извършат следващите полети, което означава, че ще има анулирания и в следващите дни", допълни той.

Горящата подстанция, сн. ЕПА/БГНЕС

Дори няколко минути закъснение може да наруши целия график за деня и да причини закъснения в други части на системата за полети, предупреждава Ройтерс.

В този случай експертите се питат защо Хийтроу не разполага с повече резервни захранващи блокове, които да могат да бъдат докарани на място, за да рестартират електричеството по-бързо.

"Не мога да си спомня част от критична инфраструктура да е била напълно затворена за поне един ден поради пожар. Не мога да се сетя за нещо подобно", заяви Тони Кокс, международен консултант по управление на риска.

Това не е първото нарушение в дейността на авиационния сектор във Великобритания, което предизвиква безпокойство в индустрията и сред политиците.

Прекъсването на дейността на Британската национална компания за обслужване на въздушния трафик (Nats) през 2023 г. е струвало над 100 милиона брит. лири (129 милиона долара), по данни на Службата за гражданска авиация (САА) на страната, което поражда опасения за стабилността на системата.

Затварянето на Хийтроу, особено ако се проточи, вероятно ще доведе до широк обществен контрол, особено като се има предвид, че съгласно закона за правата на потребителите засегнатите клиенти няма да могат да търсят обезщетение от авиокомпаниите, тъй като закъсненията не са по тяхна вина.

"Кой всъщност ще плати сметката... предстои да видим, защото това ще бъде сложна и тежка дискусия между летището, авиокомпаниите, доставчиците на електроенергия, застрахователните компании и разбира се, никой няма да иска да поеме отговорност", добави Стрикланд.

Миналата година Хийтроу отчете рекорден пътникопоток от 83,9 милиона души. Това е с три милиона повече, отколкото през 2019-а - последната година преди пандемията от новия коронавирус, отбелязва Франс прес.

На ден Хийтроу обслужва 1300 полета и е използвано от около 230 000 пътници.

Засега няма данни за злонамерени действия

Британската полиция заяви, че засега няма данни за злонамерени действия, които да са причинили пожара, но добави, че звеното ѝ за борба с тероризма води разследване с оглед на критичния характер на инцидента, предаде Ройтерс.

"Въпреки че към момента няма данни за злонамерени действия, засега не изключваме нито една версия", пише в изявление на лондонската полиция. "Като се има предвид местоположението на подстанцията и въздействието на този инцидент върху критичната национална инфраструктура, разследването в момента се ръководи от командването за борба с тероризма", се посочва в текста.

Лондонската полиция уверява, че специализираното ѝ антитерористично звено разполага с необходимите ресурси и възможности, за да води разследването с бързи темпове. Лондонската противопожарна служба също помага за установяване на причините за пожара.

Говорител на британския премиер Киър Стармър каза, че е прекалено рано да се правят предположения за причините за пожара. "Има въпроси, на които трябва да се отговори… Но приоритетът ни в този момент е да се справим по подобаващ начин с този инцидент. Пожарът все още гори", добави той.

Британският министър на енергетиката Ед Милибанд по-рано днес също коментира въпроса дали полицията работи по версията за възможен терористичен акт. "Всичко, което мога да кажа е, че столичната полиция разследва причините за този инцидент, като съдействие оказват и наши експерти по разследване на пожари", каза Милибанд в отговор на журналистически въпрос.

Заместник-началникът на лондонската пожарна Джонатан Смит каза пред журналисти, че трансформатор с 25 000 литра охлаждащо масло е изгорял напълно. Това създаде сериозна опасност поради естеството на подклажданите от маслото пламъци и поради факта, че пожарът застрашава високоволтово оборудване, каза още Смит. Смит добави, че пожарът е потушен на около 90% и че служителите му продължават работа за безопасното отстраняване на последиците от инцидента.

Title Георги Иванов–Гонзо няма да е член на БОК:
Президентът на Българския футболен съюз (БФС) Георги Иванов–Гонзо напуска Българския олимпийски комитет само два дни, след като бе избран за член на Изпълнителното бюро на БОК по предложение на новия председател Весела Лечева.

"Тук е моментът да поднеса моите искрени благодарности към присъстващите федерации, които ме избраха и ми оказаха голямо доверие. Ще се наложи обаче да откажа тази позиция, като вече съм съобщил и лично на г-жа Лечева. Причината за това е, че няма да успея да съвместявам тази длъжност с ролята ми на президент на Българския футболен съюз, тъй като дори и в момента графикът ми е изключително натоварен. Сами виждате, че само от началото на годината сме се срещнали с представителите на над 500 клуба от цялата страна, постоянно имаме работни срещи с колегите от ФИФА и УЕФА, с които обсъждаме различни проекти. Отделно, много често ми се налага да присъствам на различни международни събития, организирани от футболната общност в Европа. Ето защо смятам, че няма да мога пълноценно да изпълнявам ролята си на член на Изпълнителното бюро на БОК", каза Иванов в интервю пред Sportal.

Още по темата

MВР запечата сградата на БОК. Стефка Костадинова обмисля да обжалва избора на Лечева за шефския пост
19 март 2025 19:16

Бившият служебен спортен министър Весела Лечева спечели с 48 на 33 гласа битката със Стефка Костадинова за шеф на БОК. Костадинова заемаше поста 20 години в пет поредни мандата преди Лечева да я детронира. Часове след изборния конгрес обаче полицията запечата сградата на БОК, а впоследствие се оказа, че това е по нареждане на Костадинова. Очаква се олимпийската шампионка в скока на височина от Атланта 1996 г. Стефка Костадинова да обжалва избора на Лечева, което може да доведе до дълги съдебни процедури.

Георги Иванов–Гонзо бе едно от предложенията на Лечева за изпълнителното бюро на комитета редом с вицепрезидента на БФС и президент на федерацията по биатлон Атанас Фурнаджиев. В списъка са още Илиана Раева, Любо Ганев и Георги Глушков.

Иванов вече една година е начело на БФС, след като на 15 март 2024 г. спечели битката срещу бившия нападател на Манчестър Юнайтед Димитър Бербатов. До избор на нов шеф на българския футбол се стигна след оставката на дългогодишния президент Борислав Михайлов през ноември 2023 г. Той напусна поста след голям протест срещу управлението му, който подпали центъра на София и доведе до политическо напрежение и реакции.

Първата година от работата на Иванов обаче няма да се запомни с почти нищо.

Церемонията по случай 100-годишнината на федерацията предизвика реакции не с присъствието на ръководителите на ФИФА и УЕФА, а с участието на стриптизьорки, които обаче Иванов представи като балерини.

Футболният съюз изпита и сериозни трудности при организацията на "вечното дерби" между ЦСКА и Левски през септември заради концерт на Андреа Бочели на националния стадион "Васил Левски".

Напрежение предизвика и жребият за футболната купа на страната, довел до подаване на оставка от страна на националния селекционер Илиан Илиев. Тя все пак беше отхвърлена от Изпълкома на БФС и той остана начело на националния тим по футбол.

Българският национален отбор пък продължава да бъде зад отбори като Бахрейн, Оман, Боливия, Кабо Верде и Буркина Фасо в ранглистата на FIFA. България заема 82-ро място в класацията, което е само с две позиции напред в сравнение с последните дни от управлението на Михайлов.  

Title Плаж "Бутамята" е разкопан и в бетон, концесионерът е глобен:
Концесионерът на плаж "Бутамята" край Синеморец е глобен заради това, че е разкопал и бетонирал част от пясъчната ивица, съобщиха от Регионалната инспекция по околната среда и водите – Бургас.

Нейна проверка установила, че на плажа са внасяни почва и други фракции и са извършени строителни дейности. Експертите видели, че в западната част на морския плаж, върху пясъка, е внесена и разстлана земно-каменна маса с примеси от късове трошен асфалт. В североизточната част пък са открити следи от преминаване на техника и разкопаване в активната плажна площ. Зад нея, в северната част, теренът е разчистен от тревна и храстова растителност.

При извършената проверка е установено и че е направен изкоп, в който е излят железобетонен пояс, като към обекта е изградена ВиК мрежа от ПВЦ-тръби.

Резултатът от незаконните дейности, сн. РИОСВ-Бургас

Канализационната мрежа е вкопана в пясъка, в непосредствена близост до бетоновия пояс е изградена канализационна шахта (резервоар). Изградено е и продължение на асфалтов път, водещ до морския плаж, като е оформен стабилизиран път от положена фракция трошен камък. В близост до обектите на плажа е позиционирана и тежка строителна техника, съобщават от екоинспекцията в петък.

Тя е била в неведение за случващото се и е наредила на нарушителя да възстанови терена в първоначалния му вид и да заплати глоба, която според закона е от 1000 до 10 000 лева.

През юни 2020 г. за нов концесионер на популярния плаж в Синеморец за следващите 20 години бе определена фирмата "Ди Ен Трейд". Неин собственик е "Гранд Сити" ЕООД с управител Катрин Садик Добрева.

Преди три години отново бяха установени нарушения на плажа. Тогава багер заравни дюните, които предишният концесионер бе обозначил с предупреждения към плажуващите да ги пазат.

Title Британският принц мина покрай руската граница с танк:
Принц Уилям пристигна в Естония, за да покаже подкрепата си за британските войски, участващи в най-голямата задгранична мисия на британската армия досега, насочена към защита на балтийската държава от възможни заплахи от Русия. Това съобщава Би Би Си.

Изданието публикува снимки, на които принцът е във военна униформа, гледайки от танк Challenger 2, както и от бойна бронирана машина. Тези снимки са направени близо до руската граница. Ако кралските посещения носят символично послание, то появата на принца на танк в непосредствена близост до границата с Русия може да се смята за един от най-преките сигнали, отбелязва Би Би Си.

Сн. ЕПА/БГНЕС

Като част от двудневното си посещение в Естония, принц Уилям посети контингента на британските войски, разположени в региона, включително войници от полка Mercian от британските сухопътни сили, чийто главнокомандващ полковник е той. В лагера Тапа, където се провеждат военни учения, му беше организирана обиколка на военните полигони. На принца бяха показани полеви маневри и той се срещна с военни от Естония и Франция.

Сн. ЕПА/БГНЕС

Вчера принцът посети и Талин, където разгледа безпилотен летателен апарат, задвижван с водород, създаден от местни разработчици. Във военния лагер Тапа той обсъди с войници заплахата, която представляват модерните дронове и възможните тактически промени, необходими за ефективно противодействие на това предизвикателство.

Освен това като част от посещението си принцът посети училище в Талин, където учат украински деца бежанци. Там той изрази възхищение от силата на духа и смелостта на украинския народ. "Украинската издръжливост се усеща навсякъде. Вие имате силен дух и добри сърца и това е много важно", каза принц Уилям.

По-рано британският вестник The i Paper, позовавайки се на източници от военната сфера, съобщи, че британските специални части са били поставени в бойна готовност за евентуално разполагане в Украйна като част от бъдеща мироопазваща мисия. Според изданието съответните инструкции са били изпратени до командния център за военно планиране след посещението на британския министър на отбраната Джон Хийли във Вашингтон.

Документите, изпратени до командването, говорят за привеждане в бойна готовност на личния състав и оборудването, включително на резервистите от специалните части. На 15 март британският премиер Киър Стармър каза, че плановете за разполагане на мироопазващи сили в Украйна са навлезли в „оперативна фаза“.

Title Киселова закри групата на МЕЧ в парламента, те заплашиха с блокади:
Партията МЕЧ ще премине към гражданско неподчинение и блокади, ако групата им в парламента не бъде възстановена. Това обяви лидерът на партията Радостин Василев часове след като председателката на парламента Наталия Киселова обяви, че групата прекратява съществуването си, защото в момента, макар и за кратко, има само девет депутати.

В отговор Василев я обвини, че е попречила на негови народни представители да се закълнат и обяви, че ще подаде сигнал до прокуратурата.

"Това, което тя изчете, няма никаква правна стойност. Парламентарната група на МЕЧ не се е разпадала, днес щеше да се попълни в 11-числен състав, но Киселова не позволи на двама наши колеги да се закълнат. Още в сряда тя определи петък за ден за клетва, но един час преди клетвата каза, че парламентарната група се разпада. Това е абсолютно незаконосъобразно, нейно еднолично решение", обяви Василев.

Той призова Киселова незабавно да си подаде оставката. "Никога повече няма да позволя тя да седне на поста на председател на парламента", добави Василев.

Как се стигна до тук

Разпадането на групата бе обявено в края на среднощното заседание, на което бюджетът беше приет на второ четене.

Според парламентарния правилник парламентарната група се състои от най-малко 10 народни представители. МЕЧ има 11 депутатски места, но за спорното си решение Киселова се позова на това, че в момента народните представители от партията са 9.

Причината е, че един от депутатите, Самуил Славов, подаде оставка. Това се случи след разкрития на разследващия сайт Bird.bg, че той е бил осъждан в САЩ през 2010 г. заради участие в схема за скийминг на банкомати. Първоначално Славов отричаше, но след това подаде оставка.

От МЕЧ трябва да се закълне един нов депутат. Това следва от решението на Конституционния съд, с което бяха частично касирани изборите и пренаредени някои парламентарни групи. Първият посочен от ЦИК за избран обаче се отказа от мястото си, а следващият в листата още не е положил клетва, т.е. също не стана депутат.

След като Киселова обяви от трибуната, че групата на МЕЧ прекратява съществуването си, тя допълни, че Василев губи мястото си като зам.-председател на парламента. Останалите депутати от партията пък вече не са членове на парламентарни комисии. Решението не подлежи на гласуване, заяви още Киселова.

Останалите девет депутати от партията вече се водят нечленуващи в парламентарна група или т.нар. незвисими. Според правилника на Народното събрание независими депутати не могат да сформират нова парламентарна група.

Който има юридическа култура, да прецени

"Даваме възможност на останалите народни представители, които имат юридическа култура, да преоценят всичко което се случва, защото това е прецедент. Нашата група не се разпада", каза в отговор Василев.

По думите му че броят на депутатите на МЕЧ според решението на КС е 11, защото след напускането на двама е трябвало да се закълнат други и да попълнят бройката

"Този период от една седмица, в който не са се заклели новите двама, не може да бъде използван от председателя, защото в правилника е предвидено, че парламентарна група се разпада, само когато бъде напусната от вече заклели се народни представители и те станат независими. В нашия случай ние нямаме напуснали, а такива, които не са се заклели", заяви той.

Освен това Василев каза, че единият от двамата незаклели се депутати бил готов да положи клетва вчера, но Киселова поискала това да стане на следващия ден. Рано сутринта днес обаче заседанието беше отменено, а след това Киселова обяви, че вече няма група на МЕЧ.

"Това е саботаж на един престъпник начело на българския парламент, който слугува на организираната престъпна група на Бойко Борисов, Тошко Йорданов и Кирил Добрев", каза Василев.

По думите му имало среща, на която по идея на ГЕРБ управляващото мнозинство е обсъждало промяна в парламентарния правилник, с която да се промени изискването за минимум депутати за формирането на група - от 10 на 12. Според Василев целта е била нито МЕЧ, нито "Величие" да имат парламентарни групи.

ПП-ДБ: Призоваваме Киселова да възстанови МЕЧ като парламентарна група

Председателят на Народното събрание Наталия Киселова тази сутрин приложи правилника на НС по недопустим начин, без да се съобразява с неговия дух и цел и по този начин разформирова една опозиционна парламентарна група.

Независимо, че защитаваме противоположни ценности и интереси народните представители, избрани от листата на ПП МЕЧ, трябва да могат да представляват своите избиратели с всички права, които произтичат от правилника, без значение какво смятаме ние или управляващите за техните политически убеждения и цели.

Призоваваме г-жа Киселова да възстанови вписването на парламентарната група на МЕЧ в регистъра на парламентарните групи в съответствие с духа на правилника и да не прилага процедурни хватки за заглушаване на опозицията, както напоследък се случва все по-често.

"Величие": Спретнаха им процедурна хватка

С унищожаването на групата на МЕЧ станахме свидетели как работи задкулисието, коментира случилото си председателят на парламентарната група на "Величие" Ивелин Михайлов в социалните мрежи.

"Прецакаха ги, при положение че те си имат 11 човека, които са щели да се регистрират, но им направиха процедурна хватка. Не мога да кажа, че Радостин Василев ми е любимец или, че виждам в него някакво бъдеще, но тука става въпрос за потъпкване на гласовете на едни избиратели. Днес видяхме Делян Пеевски и Бойко Борисов как прецакаха наистина едни хора, които влязоха в Народното събрание. И ето - 11 човека група просто я попиляха", написа той.

Депутатът от "Величие" Юлиана Матеева обяви, че партията ще инициира промяна в правилника, за да може МЕЧ да си формират наново парламентарната група, когато се съберат повече от 10 народни представители.

"Съмнявам се, че ще има някакъв успех, но сме длъжни да продължаваме опитите и да даваме гласност на тази въпиеща несправедливост, с която се сблъскваме", каза Матеева.

Title След 23 г. начело на АИКБ Васил Велев даде щафетата на бившия министър Румен Радев:
Бившият енергиен министър от правителството на Николай Денков – Румен Денков, е новият председател на Асоциацията на индустриалния капитал в България (АИКБ), която в момента представлява Асоциацията на организациите на работодателите в България. Той е избран на общо събраниe в петък, на което са одобрени нови състави на Националния съвет, Управителния съвет и Контролния съвет.

Така след 23 години начело на АИКБ от поста си тръгва Васил Велев, който е сред учредителите на асоциацията.

Новият председател на управителния съвет е Румен Радев, който дълги години беше заместник-председател там. Като заместници на Радев остават шефът на "Индустриален холдинг България" Данета Желева и политологът Кънчо Стойчев. Новите зам.-председатели са Кирил Бошов, който пъководи на "Еврохолд" и бившият шеф на пътната агенция Стефан Чайков, който днес има пътни фирми. В Управителния съвет като членове остават шефът на "Прайсуторъхаускупърс България" Божидар Нейчев, Кирил Желязков, който е представител на браншовата камара по електротехника, регионалният мениджър на "Веолия" Мариана Итева, представителят на "Холдинг Загора" Теодора Пехливанова, както и шефът на "Наш дом Европа Холдинг" Стефан Василев. Новият член на управата на асоциацията е Любомир Чакъров.

Васил Велев е бил избран единодушно за председател на общото събрание на АИКБ и му е било присъдено специално отличие в знак на признателност от членовете.

Title Превозвачите са в протестна готовност заради вдигането на тол таксите:
Транспортния бранш обяви протестна готовност заради планираното увеличаване на тол таксите на два пъти тази година - веднъж с 10% от 1 април и с още толкова от 1 септември.

Асоциацията на българските предприятия за международни превози и пътища, Европейски транспортен клъстер, Камара на автомобилните превозвачи в България и Съюза на международните превозвачи се обявиха категорично против вдигането на цените за платените пътища.

Целта на правителството е увеличените приходи от пътни такси през тази година да надхвърли 1 милиард лева, които да бъдат инвестирани в изграждането на магистрали.

"Не сме съгласни с увеличението, защото последното поскъпване на тол таксите не доведе до нищо. И тогава бяхме лъгани, че ще се подобри пътната инфраструктура. Две години продължаваме да обикаляме един път между Люти дол и Мездра, който не е ясно кога ще бъде отворен, за което плащаме тол такси, значително по-високи, отколкото би трябвало. Категорично пътната инфраструктура не отговаря на качеството, за да се плащат подобни ставки", каза Димитър Димитров, изпълнителен директор на Камарата на автомобилните превозвачи.

Според превозвачите стъпката за вдигането на тол таксите е нелогична на фона на неработещата тол система, лошия контрол, зле поддържаната и липсваща инфраструктура, неефективната събираемост и отсъствието на транспортна политика.

Те настояват за среща с премиера Росен Желязков, с когото са имали добър диалог, когато е бил министър на транспорта в третото правителство на Бойко Борисов. Ако не бъдат чути исканията им са готови да блокират пътни артерии, обяви Димитър Димитров.

Битката с нарушителите на пътя

Транспортният бранш приветства усилията на държавата за справяне с нарушителите на пътя, но не смята, че трябва да се товарят изрядните превозвачи с допълнителни такси. Според тях липсва логика да се увеличават цените за тези, които спазват закона. Дали целта на държавата е да превърне изрядните в нарушители, пита бранша.

В началото на февруари премиерът Росен Желязков разпореди затягане на марките срещу нарушителите на пътя, а наскоро провери и лично как Националното тол управление се справя със задачата.

"Нека първо видим колко са нарушителите, да бъдат хванати и принудени да заплащат тол такси. Не може да имаме най-модерната тол система в Европа и в света, както твърди Националното тол управление, и да допускаме по такъв елементарен начин тя да бъде лъгана. Може да се окаже, че само с тях ще бъде запълнена необходимата дупка в бюджета по отношение на приходната част от тол такси", коментира Димитър Димитров пред бТВ.

От години държавата не успява да насочи тежестта на тол облагането към транзитния трафик - практика, която е стандартна в цяла Европа, смятат превозвачите. Според тях в България най-ощетени са българските превозвачи, което създава "изключително неблагоприятни условия за сектора".

"Ние сме единствената държава в целия Европейски съюз, за която се плаща тол такси за цялата второкласна пътна мрежа. Това рефлектира върху българския бизнес, превозвач и потребител", каза Димитър Димитров.

Превозвачите напомнят, че през годините са предлагали редица решения, но нито едно от тях не е било прието. Те дават за пример въвеждането на отстъпки на база изминато разстояние, облагане на тол таксите с ДДС, забрани за преминаване на транзитен трафик по второкласните пътища, с изключение на частта от международните коридори, ревизиране на обхвата на тол системата и др.

Исканията на транспортния бранш

Превозвачите отправят няколко искания към правителството.

Те настояват 13% от събраните пътни такси за предходната година да бъдат отделяни в ежегодна програма за превозвачи. С тези средства да се възстановява поне част от баланса в непропорционално разпределената тежест между български и чуждите превозвачи.

Освен това искат прецизиране на отсечките от второкласните пътища в страната, за които се плаща тол такси. Транспортният бранш настоява платени да са само пътищата, които са част от коридорите на международния трафик.

Прекратяване на практиката за налагане на санкции за несъществуващи нарушения, които остават изцяло в тежест на превозвачите и не могат да бъдат калкулирани към крайния потребител, призовават превозвачите.

Те искат още да участват в осъществявания от държавата в контрол по пътищата.

До момента те са имали единствено среща с вицепремиера и министър на транспорта Гроздан Караджов на 25 януари. На нея са поставили искания за облекчаване на процедурата за наемане на водачи от трети страни, премахване на таксите за дезинфекции по граничните пунктове, както и разширяване на капацитета на ГКПП с Турция.

"Нашият протест не цели да разклати държавата в сложната политическа обстановка, но е крайно време да потърсим правата си срещу безхаберието и липсата на реформи в транспортната политика на България", завършва отвореното писмо на четирите организации в бранша.

Title От "платено" към "държавна поръчка": Държавата мисли да финансира и второто висше:
Държавата ще финансира придобиването на второ висше образование, което сега е 100% платено от студентите. Това става ясно от думите на министъра на образованието Красимир Вълчев пред съвета на ректорите по време на заседание в Плевен, съобщават от "Дневник".

"Ще предложим да отпадне ограничението да не се финансира придобиване на втора и следваща образователно-квалификационна степен", каза министър Вълчев пред ректорите.

Сега студентите у нас имат право на така наречената "държавна поръчка" при придобиването на една бакалавърска, една магистърска или магистърска след бакалавърска и една докторска степен. Всяка следваща беше достъпна за студентите само в платена форма на обучение.

Идеята на просветният министър е държавата да може да финансира както придобиването на втори и следващ бакалавър, така и на магистърска или магистърска след бакалавърска степен. При отпадането на ограничението за това от Закона за висшето образование студентите, които учат второ висше образование, ще имат възможност да избегнат заплащането на по-високите такси, определени за платената форма на обучение.

"Навремето имаше по-малко предлагане на висше образование, но много желаещи. Сега сме изправени пред друга ситуация: имаме сектори, имаме професионални направления, в които имаме, от една страна, ниско търсене, от друга, високи потребности на пазара на труда - инженерно-техническите, природо-математическите, здравни грижи, природо-математически и други", изложи мотивите зад намерението си Вълчев.

Друг аргумент е, че в днешните динамични времена изглежда все по-вероятно професиите да се сменят веднъж на няколко години, което предполага да се предостави възможност на хората да се преквалифицират.

"Ако някой реши да се преквалифицира, а имаме такива случаи, имаме основанието да финансираме", каза още Вълчев.

Кога обаче промяната ще влезе в сила не е ясно. Тя следва да бъде уредена след внасянето на проект за изменение на Закона за висшето образование.

Title Столичната община не е решила дали да спре небостъргача до "Парадайз":
Столичната община не е решила дали да откаже издаването на разрешение за строеж за планирания 215-метров небостъргач до мол "Парадайз". Според кмета Васил Терзиев това бил единственият възможен ход заради напредналата процедура по одобряването на проекта. Той обаче носел риск от последващо съдебно дело, което да бъде решено в полза на инвеститора.

Процедурата за "Парадайз тауър" се точи от десетина години, а ключовото решение, което допуска високото строителство в един от най-натоварените откъм трафик и презастроени райони в София, е от 2017 г. и е взето от тогавашното мнозинство в Столичния общински съвет, доминиран от ГЕРБ.

Възможността да бъде отказано разрешение за строеж се обмисляла, каза още Васил Терзиев и добави, че основната пречка би било евентуално дело срещу отказа.

"Това, което може да се направи, е да се откаже разрешително за строеж и това ще отиде в съда. През годините е имало много такива дела и те пак се озовават при нас на цената на парите на софиянци", коментира кметът. Той добави, че към момента разрешение за изграждане на високата сграда няма.

Какво се случва

Така и не се разбра дали и какво точно се прави по този проект в момента, въпреки обясненията му след тегленето на въпросите за теста, на който в петък се явиха кандидатите за нов главен архитект на София. Неяснотата остава и след пространния му пост във Фейсбук.

В четвъртък, след изказване на Борис Бонев, че проектът за 55-етажна сграда е одобрен от НАГ, Терзиев заяви, че се чака транспортно проучване за въздействието на бъдещата сграда върху трафика в района, а движение по проекта нямало от месеци.

В петък той вече не говореше за транспортно проучване или някакви други необходими документи. Този път каза, че "през ноември е внесен идеен проект, който не е одобрен и няма разрешително за строеж, което да е подписано". По-късно в пост във Фейсбук профила на кмета беше посочено, че ноември 2024 г. в НАГ постъпва "заявление за съгласуване и одобрение на инвестиционен проект в идейна фаза и издаване на разрешение за строеж, по които НАГ не се е произнесло".

Не е ясно как с внасянето само на идеен проект е поискано издаване на разрешение за строеж, след като според нормативните документи е нужно внасянето на технически проект за всички части - архитектура, конструкции, ВиК и др., коментираха архитекти.

От Столичната община към момента не са отговорили на въпросите на Mediapool какви са параметрите на застрояване във внесения проект. Не е ясно и дали е нужно вече представени документи по проекта, който е с давност около 10 години, да бъдат осигурени наново. От общината не отговориха и на въпроса прави ли се анализ на трафика, представен ли е вече такъв, кой е авторът на проучването, ако то вече е налично в Направлението "Архитектура и градоустройство".

Анализът на трафика е от 2016 г.

Последният публичен анализ на отражението на високата сграда върху трафика в района на мол "Парадайз" е от 2016 г. Сред авторите му е Диана Русинова от Европейския център за транспортни политики. По жалба, подадена от нея, съдът спря промяната на организацията на движението по бул. "Патриарх Евтимий" в района на НДК.

Как се стигна до тук

Първият проект на ПУП за 43-метрова сграда е одобрен през 2013 г. от Столичния общински съвет (СОС).

През 2014 г. тогавашният главен архитект Петър Диков издава виза за проектиране за 45-етажна сграда (≈140 м).

Вторият проект на ПУП е одобрен през 2015 г. и предвижда "топла връзка" над бул. "Каблешков" между мол "Парадайз" и бъдещата висока сграда.

Третият проект на ПУП е одобрен през 2017 г. от СОС и е за 215-метрова сграда. Тогава 16 съветници гласуват против, включително Иво Божков, Марта Георгиева, Трайчо Трайков и Войслав Тодоров. След прегласуване, с 31 гласа на ГЕРБ, ВМРО и други общински съветници, се намира необходимото мнозинство за приемането на този ПУП.

През 2018 г. тогавашният главен архитект Здравко Здравков издава виза за проектиране с допустима височина 215 метра и до 55 надземни етажа.

През ноември 2024 г. в НАГ постъпва заявление за съгласуване и одобрение на инвестиционен проект в идейна фаза и издаване на разрешение за строеж, по които НАГ не се е произнесло.

Във въпросния анализ се посочва, че натоварването от бъдещата сграда ще увеличи трафика, но не достатъчно, за да се достигне максималното натоварване на улиците наоколо.

В петък от "Спаси София", които повдигнаха темата с кулата при "Парадайз", обявиха, че настояват да се направи нов анализ на трафика и въздействието на евентуалната бъдеща сграда върху него.

"Ситуацията тогава е била много различна от сегашната. Затова и заключения от 2016-та като “не са налице предпоставки за какъвто и да било оперативен проблем за транспортно-комуникационната мрежа” не са адекватни на днешната реалност. Необходимо е изработването на актуален анализ. Може би той вече се изработва. Когато бъде готов, анализът трябва да бъде разгледан в Общинския експертен съвет по устройство на територията. Който да направи препоръка към главния архитект. Това е един от инструментите, с които Столичната община може да управлява територията. А последната дума е на главния архитект", коментира в четвъртък във Фейсбук арх. Любо Георгиев от "Екипа на София".

Въпросният транспортен анализ от 2016 г. е използван при одобряването на подробния устройствен план, позволяващ високата сграда до "Парадайз". Това стана с решение на Столичния общински съвет от април 2017 г., припомни Васил Терзиев в петък. И добави, че тогава решението е подкрепено от "31 общински съветници от ГЕРБ, ВМРО, НФСБ, СДС и други партии". Против са 16 съветници. "А ето кои се противопоставиха (16 гласа “против”): Иво Божков (ДБ), Марта Георгиева (ДБ), Трайчо Трайков (ДБ), Войслав Тодоров (БСП), 12 други съветници от ДБ, БСП и независими", написа кметът в социалните мрежи.

Терзиев: Трябва да има високи сгради, но с мисъл

"Моето мнение е, че в този град трябва да има високи сгради, но те трябва да бъдат правени с мисъл. Имам проблем със 100-метрови сгради, които са до 10-метрови кооперации", коментира Васил Терзиев в петък пред журналисти.

По-късно във фейсбук профила му бяха припомнени промените, направени от настоящата администрация, за да може процесът по одобряване на строежи да стане по-прозрачен и съответно хората да изразяват мнението си преди идването на багерите.

"Публикуваме всяко мотивирано предложение още на най-ранния етап, дори без законово изискване. Създадохме публичен портал с интерактивни карти и всички данни за бъдещи проекти, благодарение на усилията на Боян Юруков. Превърнахме заседанията на Общинския експертен съвет в открити дискусии с граждани, районни кметове и главни архитекти, като заседанията се записват. Възстановихме баланса на властите – кметът, СОС и главният архитект вече се контролират взаимно. При главния архитект вече няма свръхконцентрация на власт", пише в поста. Казва се, че всеки софиянец може сам да следи всички бъдещи проекти в портала на Боян Юруков, да гледа заседанието на Общинския експертен съвет по устройство на територията, както и на комисиите към СОС. Не се посочва обаче инвестиционният проект за небостъргача, за който Терзиев говори, да е публикуван някъде на официалните страници на общината. 

Title Само трима останаха кандидатите за главен архитект на София:
Само трима от кандидатите за главен архитект на София продължават в следващия етап на конкурса.

Още на първата фаза от подбора - тест с въпроси, засягащи работата на главния архитект, отпаднаха четирима от желаещите да заемат поста. Така в процедурата продължават бившият временен главен архитект Богдана Панайотова, бившият архитект на Созопол Радост Георгиева, както и арх. Георги Славов - архитект в "Цикалов и Архитекти" и проектант в ПАБСИСТЕМ.

Вариантът на тест, който кандидатите решаваха, беше изтеглен по-рано днес. Въпросите към кандидадите са подготвени от членовете на комисията, която трябва да избере новия главен архитект.

Тестът беше с 30 въпроса за устройството и функционирането на администрацията, както и за професионалната област на длъжността главен архитект. Всеки въпрос беше само с един верен отговор. Времето, с което разполагаха кандидатите за решаване на теста, беше 90 минути. Напред продължават кандидатите, изкарали минимум 3, което се равнява на 22 верни отговора. 

Следващият етап от конкурса е решаване на казуси. Насрочен е за 25 март.

Title Повече от 30 души са задържани заради трагедията в Кочани:
Общо 34 души са заподозрени в разследването на пожара в Кочани, Северна Македония, където загинаха 59 младежи, а близо 200 пострадаха, съобщи днес държавният прокурор Люпчо Коцевски, цитиран от МИА.

Коцевски отбеляза на пресконференция днес, че с приключване на разследването ще се изяснят всички обстоятелства и факти около причината за пожара, кой го е предизвикал, как е бил предизвикан и от кое пиротехническо средство.

Той уточни, че към момента е образувано разследване срещу 27 физически и три юридически лица, както и срещу седем полицейски служители от районните управления в Щип и Кочани.

Още по темата

Северна Македония почете жертвите от Кочани и се разгневи срещу корупцията
18 март 2025 22:33

"Заподозрените се разследват за престъпление, за което е предвидено наказание от минимум три години, а максималното наказание е 20 години", посочи той.

"Това е само началото на разследването и предстои обемна процедура, в рамките на която ще трябва да се съберат голям брой доказателства", добави той, цитиран от БТА.

Коцевски допълни, че към момента не може да сподели детайли дали в обекта са се продавали наркотични вещества.

При пожар в дискотека "Пулс" в град Кочани, Република Северна Македония, в неделя загинаха 59 младежи, а близо 200 бяха ранени. Пожарът, който се разрази по време на концерт на популярната група ДНК, е бил причинен от искри от пиротехника, използвана за светлинни ефекти, сочат първоначалните данни от разследването.

Официални представители посочиха, че лицензът на дискотеката е бил получен незаконно. Обектът е бил само с един авариен изход, който е бил заключен по време на концерта.

Имало е само два пожарогасителя и не е имало аларма за пожари и система, която пръска вода в случай на пожар.

Трагедията предизвика гнева на гражданите, които вече няколко дни излизат на демонстрации срещу масовата корупция и в подкрепа на опечалените.

Title Доган губи делото за правата върху марката "ДПС":
Ахмед Доган загуби на първа инстанция делото за авторските права върху марката "ДПС", става ясно от решението на столичния административен съд (АССГ).

 

Войната за марката "ДПС" се разрази в началото на август миналата година, когато беше ясно, че пътищата на Ахмед Доган и Делян Пеевски окончателно се разделят.

 

На 9 август м.г. в Патентното ведомство бяха депозирани няколко искания за вписването на прехвърляне на правото върху няколко марки, свързани с ДПС. Те бяха подадени от единия съпредседател на ДПС Джевдет Чакъров, който обяви, че прехвърля правата върху марките на Ахмед Доган.

 

Още същия ден в Патентното ведомство е постъпило искане от другия съпредседател Делян Пеевски, с което оттегля искането на Чакъров.

 

Пеевски твърди, че марката е собственост на партията и прехвърлянето не може да стане без неговото съгласие.

 

На 14 август в Патентното ведомство са постъпили шест писма от Ахмед Доган, в които е посочено, че вече той е притежател на марките по силата на договора за прехвърлянето им, сключен с Джевдет Чакъров.

 

В крайна сметка Патентното ведомство обявява, че не може да приеме Доган за собственик на марките, защото има спор между двамата председатели на партията. Така Патентното ведомство е оставило без уважение исканията на Доган.

 

Доган обжалва решението на Патентното ведомство с твърдение, че отказът да бъде признат за притежател на марката "ДПС" е взет без мотиви.

 

Столичният административен съд потвърждава решението на Патентното ведомство като напълно законно.

 

"Не е налице нарушение на процедурата (за регистрация на марката), което да представлява самостоятелно основание за отмяна на оспорения административен акт“, се казва в съдебното решение, което може да се обжалва.

Title Арестите не спират протестите в Турция. Четири сценария за задържания опонент на Ердоган:
Най-сериозният опонент на турския президент Реджеп Ердоган кметът на Истанбул Екрем Имамоглу, който бе задържан заедно с други 86 души по обвинения в "корупция, взимане на подкупи и сътрудничество с терористи“, ще бъде изправен пред съда най-късно на 23 март (неделя), като за бъдещето му се очертават четири сценария.

В същото време гражданските протести продължават, а режимът на президента Реджеп Ердоган отговаря с нови арести. 

"Турция няма да толерира каквито и да е заплахи срещу обществения ред. Няма да позволим да бъде нарушен общественият ред. Няма да се предадем на вандализма или уличния тероризъм", каза Ердоган в изявление на фона на продължаващите протести.

Четири сценария

Според сайта Хаберлер вариантите за бъдещето на задържания кмет на Истанбул Имамоглу са следните:

Да бъде пуснат на свобода и да продължи да изпълнява задълженията си.
Да бъде пуснат на свобода, но Министерството на вътрешните работи на Турция да го уволни и да назначи негов заместник, позовавайки се на текущото разследване срещу него.
Да бъде осъден по обвинение в тероризъм, като в този случай министерството отново може да назначи негов заместник.
Да бъде осъден по обвинение за участие в организирана престъпна група, като в този случай общинският съвет в Истанбул може да избере нов кмет на града.

Кметът на Истанбул, както и останалите задържани, са заподозрени по общо седем обвинения – "ръководене на организирана престъпна група, участие в организирана престъпна група, подкуп, изнудване, умишлена измама, незаконно придобиване на лични данни и манипулиране на обществени поръчки“, посочват Хаберлер, цитиран от БТА.

Още по темата

Турската полиция задържа кмета на Истанбул, основен политически съперник на Ердоган (обновена)
19 март 2025 12:29

В момента Имамоглу се намира в болница близо до полицейското управление, в което е задържан, допълват от сайта.

Там се извършва медицински преглед, за да се установи здравословното състояние на Имамоглу и част от другите задържани. Според предоставената информация медицински преглед са преминали още пресаташето на кмета Мурат Онгун, кметът на истанбулския район Бейликдюзю Мехмет Мурат Чалък и бизнесменът Али Нухоглу.

Протестите ще продължат

Лидерът на опозиционната Народнорепубликанска партия (НРП) Йозгюр Йозел от своя страна поднови призива си за мирни протести срещу задържането на кмета на Истанбул.

"Отговорниците за злодеянието, което сполетя Турция, ни обвиняват в "безотговорност". Какво да кажа на тези, които се опитват да подменят думите ни, за да се издигнат над нас? Това, което казахме е ясно: "По демократичен начин, без насилие, без разрушение, без изгаряне -  улиците и площадите са наши". Вие преследвате собствените си граждани и полицейски служители. Трябва да уважавате демократичния отговор, който е конституционно право на народа. Всяка заповед, издадена срещу това право, е незаконна“, се казва в съобщението на Йозел, публикувано днес в профила му в социалната мрежа Екс.

Нови арести

Общо 54 души са били задържани за публикуване в социалните мрежи на призиви за организиране на протести в подкрепа на Имамоглу, съобщи тази сутрин турският министър на вътрешните работи Али Йерликая в профила си в социалната мрежа Екс.

Общо 326 подозрителни профила в социалните мрежи, 72 от които са в чужбина, са идентифицирани досега, посочи той.

"Лицата, които стоят зад тези профили, са заподозрени в "подбуждане на обществено недоволство и вражда“ и "насърчаване към извършване на престъпление“.

В резултат на координираната работа, извършена от нашия отдел за „борба с киберпрестъпленията“ и отдел "Сигурност“, бяха арестувани 54 заподозрени, а усилията за залавянето на другите заподозрени продължават", посочи Йерликая.

При сблъсъци между демонстрантите и полицията през последните два дни са били ранени общо 16 полицаи, съобщи още министърът на вътрешните работи.

Сблъсъци със силите на реда при протестите срещу ареста на кмета на Истанбул Екрем Имамоглу с полицията е имало през нощта в Анкара, Истанбул и Измир. На някои от демонстрациите полицията е използвала сълзотворен газ и водни струи.

След ареста на кмета на Истанбул и още 100-ина високопоставени представители на основната опозиционна Народнорепубликанска партия (НРП) напрежението в Турция се увеличава.

Title БСП иска да има втори подуправител в НЗОК:
Депутати от БСП са внесли в парламента поправки в Закона за здравното осигуряване, с които предлагат създаването на нов пост в Здравната каса – втори подуправител. В момента здравноосигурителният фонд се ръководи от управител и един подуправител.

Преди ден за нов петгодишен мандат като управител на НЗОК беше избран предложеният от ГЕРБ доц. д-р Петко Стефановски, подкрепен от останалите партии от управляващата коалиция БСП, ИТН, ДПС-ДПС, като и ДПС- "Ново Начало" на Делян Пеевски. Подуправителят на НЗОК Момчил Мавров беше избран през ноември 2023 г., също по предложение на ГЕРБ и подкрепен още с гласовете на тогава още единното ДПС и "Възраждане". Сега БСП настоява за още един подуправител, като на този етап не е ясно дали това е част от договорка в управляващата коалиция за партийни квоти в отделните институции.

Предложението на БСП е в срок от три месеца след приемането на закона да бъде избран новият подуправител. Правомощията и ресорите на двамата подуправители ще бъдат определени от управителя на НЗОК.

През последните години се отчита ясна тенденция към НЗОК да се прехвърлят редица нови дейности, и според левицата упражняването на ефективно ръководство и контрол става все по трудно от управител и един подуправител. Освен това заради политическите кризи неведнъж се е налагало за продължителни периоди НЗОК да бъде управлявана от само един човек – подуправителя, който става титуляр в случай на предсрочно прекратяване правомощията на управителя да избор на нов.

"След установяване на изборност и за длъжността подуправител, вероятностите от изпадането на обществения фонд в състояние на управление само от едно лице се увеличават значително. Регулярността в решенията, административните актове и разплащанията, които изпълнява Националната здравноосигурителна каса е с определящо и решаващо значение на функционирането на системата на здравеопазване на Република България. Упражняването на правомощията на управителя, респективно на подуправителя на НЗОК, се осъществяват в рамките на месечни, дори седмични или 15-дневни срокове и периоди, като тази регулярност следва да бъде гарантирана с цел да не се допуска спиране или блокиране на дейността на лечебните и здравните заведения в страната", се посочва в мотивите към предложението. 

Според левицата освен изложените съображения, разпределението на функциите на НЗОК между двама подуправители би довело до по-задълбочен надзор върху тяхното изпълнение. "Според специфичните области на професионалния опит и квалификация на двамата подуправители ресорите между тях, както и конкретните функции и компетентности, ще мога да бъдат разпределяни по-ефективно. Ще се постигне в пълнота наблюдение и управление на различните направления B НЗОК по отношение дейността На 28-те Районни здравноосигурителни каси (РЗОК) от едната страна и на специализираната администрация от друга.

Това се налага поради факта, че функциите на специализираната администрация в централното управление на НЗОК и тези на 28-те РЗОК са различни по своето естество и същност. Координацията на дейността на постоянно действащите комисии в централното управление на НЗОК и в РЗОК също ще може да бъде разпределена и ще се постигне по- висока ефективност. " , се посочва в мотивите към предложенията, внесени от Драгомир Стойнев и група народни представители.

Title Министерството на културата търси нов шеф на "Квадрат 500":
Министерството на културата обяви конкурс за избор на нов директор на Националната галерия, който да заеме мястото на досегашната шефка на "Квадрат 500" - Яра Бубнова. 5-годишния мандат на Бубнова изтече през ноември 2024 г., но от министерството започват да търсят неин заместник чак сага - месеци по-късно. Информацията за конкурса бе публикувана на страницата на МК в петък.

Той ще се проведе чрез разглеждане на представените от кандидатите документи и концепция за развитието на Национална галерия – София, и събеседване. От 21 март до 17.00 ч. на 21 април желаещите да застанат начело на "Квадрат 500" за следващите 5 години ще могат да представят в Министерството на културата своите кандидатури.

Конкурс предшестван от скандали

Обявата идва след като оставката на Бубнова беше поискана във връзка със скандала с руската посланичка у нас Елеонора Митрофанова. В началото на март Митрофанова беше изгонена от откриването на изложбата "Герила гърлс (Guerrilla Girls) - Изкуството да си непослушна" в Националната галерия "Квадрат 500". С викове "Тук не е Москва", "Тук е Европа", "Слава на Украйна“, "Убийца", "Срам и позор за вас" други посетители отпратиха посланичката от събитието.

Отговорността за скандала някои приписаха на управата на галерията, която, както стана ясно, е поканила Митрофанова на откриването, но от там обясниха, че:

"С оглед на добрите културни практики и с цел поддържане и насърчаване на отношенията в областта на културата и изкуството, без да притежава пълномощия за промяната на тези отношения, Националната галерия традиционно изпраща покани и информация за своята изложбена програма до всички дипломатически и консулски представителства в България".

Към директорката бяха отправени и обвинения в "безстопанственост, конфликт на интереси и злоупотреби със служебно положение". Това се случи посредством писмо петиция, с инициатори Станка Желева и Ния Пушкарова. Същите свалиха петицията от интернет страницата, в която събираха подписи за свалянето на шефката на "Квадрат 500", защото срещу тях се готвят съдебни искове.

Ръководството на Националната галерия излезе с позиция, в която опроверга твърденията срещу Бубнова.

Още по темата

Квадрат 500: "При нас не работят престъпници"
13 март 2025 14:41

"В Националната галерия не работят престъпници, не работят и техни съучастници. Всички неверни обвинения и твърдения, отправени срещу директора на музея заличават усилията и труда на целия екип на Националната галерия", заявиха от институцията.

Въпреки това и политическа сила се намеси в суетнята около директорката на "Квадрат 500". От "Продължаваме Промяната" настояха за оставката на Ярослава (Яра) Бубнова и "нов, прозрачен конкурс за директор на Националната галерия" в официална позиция по повод скандала с руската посланичка Елеонора Митрофанова.

На какъв принцип ще стане изборът на нов шеф?

От информацията на сайта на министерството става ясно, че кандидатите за директорския пост в държавния културен институт трябва да отговарят на следните изисквания: да имат висше образование, образователно-квалификационна степен "Магистър" в област "Изкуства". Допустимите професионални направления са "Изобразително изкуство" – всички специалности, или направление "Теория на изкуствата" – специалност "Изкуствознание".

Кандидатите следва да имат и минимум 5 години опит в професията, да владеят английски и да са компютърно грамотни. Като предимство в надпреварата могат да им дадат стаж в художествена галерия или музей, управленски опит, квалификация по мениджмънт, владеенето на други езици и придобити научна степен или научно звание.

Компетентностите, които от МК очакват новият директор да има са:

Умения, чрез които да допринесе за развитието на музея при отчитане въздействието на външни и вътрешни фактори
Способност относно мотивиране на служителите за постигането на индивидуални и организационни цели
Способности за планиране, организиране, координиране и контрол на дейността на музея.
Да умее да представя позиции и аргументи за постигането на съгласие между различни страни.
Умения за ефективно участие и ръководене на екип, както и работа в сътрудничество за постигането на общи цели.
Да умее да ръководи дейностите в съответствие с потребностите, интересите и очакванията на потребителите.
Да познава нормативната уредба в областта на културното наследство и музеите.

Title Шест въпроса за държавните магазини в пощите:
В хода на преминалото бързичко окончателно обсъждане на държавния бюджет за 2025 г. беше одобрено и създаването на верига държавни магазини, които да се борят с високите цени на хранителните стоки и други от първа необходимост. Текстът обаче е максимално обтекаем, и оставя читателя с повече въпроси, отколкото отговори. Именно тези въпроси ще зададем тук.

Приетият текст предполага да се създаде търговско дружество със 100% собственост на Министерство на земеделието и храните, което да търгува "с хранителни и други продукти от първа необходимост"; звучи като да е оставане отворена вратата да се продават не само храни, но да речем и лекарства. Залага се търговската надценка – максимум 10%, както и се създава изискване да се продават стоки от приоритетно български производители. Капиталът на дружеството е 10 млн. лв., срокът за създаването му – месец от приемането на бюджета.

Мотивите към приетото предложение са изпълнени с доста цветист език – четем за нуждата от пресичане на "спекулата и прекупвачите, веригите и картелите" чрез проникване дори и в най-малките населени места. Авторите допускат и положителен ефект на пазара на труда, тъй като новите магазини се очаква да наемат местни хора от бюрата по труда. Извън вече посочените неща, остават отворени редица въпроси.

Къде ще се помещават тези магазини?

В обсъжданията често се споменаваха пощите като потенциална локация, но липсват в окончателния текст. Магазините, които продават храни трябва да отговарят на редица изисквания и да се съобразяват с широк набор от регулации (на които пощите със сигурност не отговарят). Намирането, оборудването и поддръжката на такива пространства, особено в малките населени места ще е сериозно предизвикателство.



Кой ще работи в тях?

Смело е да допуснем, че хора, които днес са в бюрото по труда ще са в състояние да отговорят на потребностите на съвременните условия на търговия – снабдяване, поддръжка на електронни системи със стока, счетоводство. Колкото по-дълбоко е планираното проникване на държавната верига, толкова по-голям е кадровият проблем, а отмъкването на добре платените кадри на установените вериги не изглежда много вероятно.

Кой ще снабдява стоките?

За разлика от търговците на пазара, които могат да избират свободно доставчиците си, публичните организации имат задължение за провеждане на обществени поръчки. Тоест, за да се докара асортимент, сравним с този на търговска верига, ще трябва да се проведат стотици поръчки и да се намерят подходящи изпълнители, които да могат да захранят мрежата.

Остава отворен въпросът дали може да се намери българско производство при част от стоките, където днес на пазара доминира внос. Не е нужно да споменаваме и създадените чудесни възможности за корупция.  

Ще има ли печалба?
 
 

Заложените 10% надценка трябва да могат да платят за наема на търговска площ и заплатите на служителите, което изглежда практически невъзможно. В противен случай ще се наложи държавата да налива допълнителни средства в субсидирането на ниските цени на предлаганите в тези магазини стоки, за сметка на вече силно раздутите държавни разходи.

Как се запазва конкурентната пазарна среда?

Намесата на държавата, на който и да било пазар създава съмнения за конкуренцията в него; в този случай пряко заявеното намерение е промяна в условията с цел намаляване на цените на храните. Комисията за защита на конкуренцията ще трябва доста подробно да разгледа дали търговска верига, зад която седи цялата финансова мощ на държавата и декларира, че иска да се занимава с дъмпинг не е нелоялен играч.

Ще стигнат ли парите?

Капиталът на новата държавна верига е 10 милиона лева. Доколкото не знаем какъв ще е броят на магазините, какво точно ще се продава в тях и колко ще са работещите, не можем да знаем дали такава инвестиция ще е достатъчно. Изграждането на верига, която да има някакво видимо влияние на хранителния пазар и да конкурира съществуващите обаче би струвало десетки, та дори и стотици пъти повече, което, разбира се, ще бъде щедро финансирано от бюджета.

През следващите няколко месеца тези въпроси постепенно ще трябва да намерят своите отговори, стига държавната верига магазини изобщо да се материализира. Редно е да напомним, че имаше опит за подобна намеса на друг "проблемен" пазар преди няколко години, този път чрез създаване на верига държавни бензиностанции.

До отварянето на дори една такава обаче така и не се стигна. Аналогично, възможно е и държавните магазини да изчезнат в момента, в който високите цени на храните бъдат изместени в публичния разговор от следващата тема на деня – и това е най-добрият възможен сценарий.

Title Откраднат кокаин, отвличане, убийство? Заподозрени са оправдани по делото "Наглите":
Двама от обвиняемите като членове на групата за отвличания "Наглите" са арестувани в четвъртък при акция на полицията и прокуратурата. Подозренията отново са за отвличане, а има съмнения и за убийство. Новината бе съобщена първо от "24 часа", а в петък следобед бе потвърдена официално от прокуратура и полиция.

Арестуваните са братята Радослав и Митко Лебешковски. Преди повече от десет години те бяха обвиняеми и по делото "Наглите". Тогава обаче бяха оправдани за отвличане и осъдени условно за незаконно притежание на оръжие.

Кокаин и куриерска фирма

Сега имената на двамата изскачат покрай история с голямо количество кокаин - 160 килограма.

Разследването е започнало в началото на годината, обясни зам-градският прокурор на София Иво Илиев. Поводът са сигнали за изчезването на двама души. И за двамата се знае, че в деня на изчезването си са имали среща с Лебешковски. След това следите им се губят.

Двамата изчезнали са се познавали, обясни пък шефът на столичната полиция Любомир Николов. По случая работят от сектор "Убийства", макар към момента да няма доказателства за такова престъпление.

"Установява се, че двете лица изчезват по едно и също време от едно и също място и се качват в една кола, която в общи линии не знаехме кой я управлява. Осъществихме много оперативни беседи с лица, които познават изчезналите, както и с партньорски служби, за да установим евентуалният мотив за изчезване на двете лица. Установихме, че най-вероятно са изчезнали във връзка с немалко количество откраднат кокаин", обясни Николов.

Още по темата:

Двама от "Наглите" са освободени предсрочно от затвора, прокуратурата протестира

В историята бе замесена и спедиторската фирма на единия от братята Лебешковски. Подозрението е, че може би е ползвана за транспорт на кокаина. По данни МВР пратката с наркотика е пристигнала по море на европейско пристанище. След това е докарана с друг транспорт до България.

Всички замесени в тази история - и обвиняеми, и изчезнали вероятно са били част от логистиката около пратката. Тяхната роля е била да пренесат кокаина до Турция. Установени са срещи със сърби, които са търсили виновниците са изчезването на пратката кокаин.

"Предполагаме, че това е бил основният мотив за изчезване на двамата. Те са били част от схемата и са поели някаква вина. Силно се надяваме да ги намерим живи, но към момента не сме намерили следа от тях", обясни Николов.

Нищо общо с "Наглите"

В хода на разследването е установено, че извършителите са трима. Двама от тях са арестуваните братя Лебешковски. Третият, чието име не се споменава, е в неизвестност и се издирва.

Освен за отвличане е повдигнато и обвинение за незаконно оръжие. При акцията са открити пушка и пистолет със заличени номера.

Към момента не се знае къде са отвлечените.

"Но няма и да доказателства същите да са убити. Към този етап от разследването обвинението е точно за отвличане, защото не се знае те къде са", обясни Илиев.

По думите му мотивът не е ясен. Възможно е да става дума за пари или наркотици. Към момента обаче няма доказателства.

Още по темата:

Любо Гребеца от "Наглите" остава в затвора

И тримата обвиняеми са криминално проявени. За издирвания Илиев коментира, че имал "палитра от престъпления" и е осъждан.

"Включително и за наркотици, за държане на акцизни стоки без бандерол. Двамата задържани са осъждани за държане на огнестрелно оръжие преди повече от десет години", обясни Илиев.

По думите към момента няма никакви данни за връзка с отвличанията, извършени от групата на "Наглите".

Делото "Наглите", по което бяха обвиняеми и Лебешковски, бе един от големите успехи на МВР и прокуратурата. След 17 отвличания с искане за откуп, групата бе разбита при масирана акция през 2009 г. Впоследствие бяха осъдени част от обвиняемите, а един бе застрелян преди края на делото. Част от осъдените бяха предсрочно освободени.

След делото срещу "Наглите" не са регистрирани отвличания в такъв мащаб.

Title ДДС за ресторантите остава 20%. Кой как гласува в битката за над 300 млн. лв. (списък):
Мнозинството в парламента попари надеждите на заканилите се да организират национален протест ресторантьори, които настояваха за ново сваляне на ставката на ДДС от 20% на 9% за услугите на бранша. Това стана при окончателното приемане в пленарна зала на Бюджет 2025 през нощта срещу петък. 

Единствено депутатът от "Възраждане" Димо Дренчев, чиито фирми фигурират в списъка на длъжниците към НАП заради невнесени 240 000 лв. по данни към 11 март 2025 г., реално предложи намаление на ставката. То включваше облекчение също за спортни услуги и туристическите екскурзии. На годишна база загубата за бюджета от данъчния бонус се оценява от финансовото министерство на между 300 млн. лв. и 400 млн. лв.

"За" 9% ДДС за ресторантьорите гласуваха само депутатите от "Възраждане", един депутат от "ДПС-ДПС" и 5-има от МЕЧ. Депутатите на Делян Пеевски, който обеща да подкрепи бранша с данъчния бонус, гласуваха вкупом против свалянето на ДДС. В същото време групата на Пеевски е внесла като отделен проектозакон нова промяна в Закона за ДДС, която също предвижда 9% ставка за ресторантьорите.

Гласуването по предложението на Димо Дренчев за 9% за ресторантите и спортните услуги

Почти единодушно против мярката гласуваха депутатите на ГЕРБ-СДС, докато ПП-ДБ се разцепи по въпроса. 17 депутати от групата (предимно "Демократична България") бяха против, а 18 (предимно "Продължаваме промяната") се въздържаха. ДПС-ДПС на Ахмед Доган също гласуваха "въздържал се".

Както обеща още през януари, Mediapool публикува поименен списък на гласуването по разпечатка, предоставена на медията от пресцентъра на Народното събрание. 

СПИСЪК

Поименно гласуване на 21 март 2025 г. по предложението на Димо Дренчев ("Възраждане”) за 9% ДДС за ресторантьорски услуги, спортни услуги и туристически екскурзии:

 

НАТАЛИЯ КИСЕЛОВА (БСП-ОЛ), председател на НС - против
АТАНАС АТАНАСОВ (ПП-ДБ), зам.-председател - против
ДРАГОМИР СТОЙНЕВ (БСП-ОЛ), зам.-председател - против
НИКОЛЕТА КУЗМАНОВА (ИТН), зам.-председател - въздържал се
РАЯ НАЗАРЯН (ГЕРБ-СДС), зам.-председател - против
ХАЙРИ САДЪКОВ (ДПС-ДПС), зам.-председател - въздържал се
ЦОНЧО ГАНЕВ ("Възраждане"), зам.-председател - за

АЙЛИН ПЕХЛИВАНОВА (ПП-ДБ) – въздържал се
АЙСЕЛ АЛИЕВА МУСТАФОВА (ДПС-НН) - против
АЙТЕН БАЙРЯМ САБРИ (ДПС-НН) - против
АЛЕКСАНДЪР ТОДОРОВ (МЕЧ) - за
АЛЕКСАНДЪР РАШЕВ (ИТН) - против
АЛЕКСАНДЪР КОЙЧЕВ ("Възраждане") - за
АЛЕКСАНДЪР СИМИДЧИЕВ (ПП-ДБ) - против
АЛЕКСАНДЪР ИВАНОВ (ГЕРБ-СДС) - против
АЛЕКСАНДЪР ВЪЛЧЕВ (ИТН) - против
АНГЕЛ ЯНЧЕВ ("Възраждане") - за
АНГЕЛ ГЕОРГИЕВ ("Възраждане") - за
АНГЕЛ СЛАВЧЕВ ("Възраждане") - за
АНДРЕЙ ЦЕКОВ (ПП-ДБ) – въздържал се
АНДРЕЙ ЧОРБАНОВ (ИТН) – въздържал се
АНДРЕЙ РУНЧЕВ (ГЕРБ) - против
АННА АЛЕКСАНДРОВА (ГЕРБ-СДС) - против
АСЕН ВАСИЛЕВ (ПП-ДБ) – не гласувал
АТАНАС ВЛАДИМИРОВ АТАНАСОВ (БСП-ОЛ) - против
АТАНАС СЛАВОВ (ПП-ДБ) – въздържал се
АТИДЖЕ АЛИЕВА-ВЕЛИ (ДПС-НН) - против
АХМЕД ВРАНЧЕВ (ДПС-ДПС) – въздържал се

БАЙРАМ БАЙРАМ (ДПС-НН) - против
БИЛЯНА ИВАНОВА (БСП-ОЛ) - против
БОГДАН БОГДАНОВ (ПП-ДБ) – въздържал се
БОГОМИЛ ПЕТКОВ (ПП-ДБ) – въздържал се
БОЖИДАР БОЖАНОВ (ПП-ДБ) - против
БОЙКО РАШКОВ (ПП-ДБ) – въздържал се
БОЙКО БОРИСОВ (ГЕРБ) – не гласувал
БОРИС АЛАДЖОВ ("Възраждане") - за
БРАНИМИР БАЛАЧЕВ (ГЕРБ) - против

ВАЛЕНТИН МИЛУШЕВ (ГЕРБ) - против
ВАЛЕРИ ЛАЧОВСКИ (ГЕРБ-СДС) - против
ВАЛЕРИЯ СЛАВОВА (ГЕРБ-СДС) - против
ВАНЯ ВАСИЛЕВА (ДПС-ДПС) – въздържал се
ВАСИЛ ПАНДОВ (ПП-ДБ) – въздържал се
ВЕНКО САБРУТЕВ (ПП-ДБ) – въздържал се
ВЕНЦИСЛАВ ПЕТКОВ (МЕЧ) – не гласувал
ВЕНЦИСЛАВ АСЕНОВ (ИТН) – въздържал се
ВЕСЕЛИН ВЕШЕВ ("Възраждане") - за
ВИОЛЕТА КОМИТОВА (МЕЧ) - не гласувала
ВИОЛЕТА КЪРПАЧЕВА ("Възраждане") - за
ВЛАДИМИР ГЕОРГИЕВ (БСП-ОЛ) - въздържал се

ГАБРИЕЛ ВЪЛКОВ (БСП-ОЛ) - против
ГАЛИН ДУРЕВ (БСП-ОЛ) - въздържал се
ГАЛЯ ВАСИЛЕВА (ГЕРБ-СДС) - против
ГЕОРГИ ИВАНОВ ГЕОРГИЕВ (ГЕРБ-СДС) - против
ГЕОРГИ НИКОЛАЕВ ГЕОРГИЕВ ("Възраждане") - за
ГЕОРГИ КРЪСТЕВ (ГЕРБ-СДС) - против
ГЕОРГИ СТАНКОВ (ГЕРБ-СДС) - против
ГЕОРГИ ИВАНОВ ("Възраждане") - за
ГЮНАЙ ДАЛООЛУ (ДПС-НН) - против
ГЮНАЙ ХЮСМЕН (ГЕРБ-СДС) - против

ДАНИЕЛ ЛОРЕР (ПП-ДБ) - против
ДАНИЕЛ ПЕТРОВ ("Възраждане") - за
ДАНИЕЛ ПРОДАНОВ ("Възраждане") - не гласувал
ДАНИЕЛ АЛЕКСАНДРОВ (ГЕРБ-СДС) - против
ДАНИЕЛА ДЖЕНЕВА (ГЕРБ-СДС) - против
ДАНИЕЛА РАЙЧЕВА (ГЕРБ-СДС) - против
ДАФИНКА СЕМЕРДЖИЕВА (ГЕРБ-СДС) - против
ДЕЛЯН ДОБРЕВ (ГЕРБ-СДС) - против
ДЕЛЯН ПЕЕВСКИ (ДПС-НН) - не гласувал
ДЕНИЦА СИМЕОНОВА (ПП-ДБ) - въздържал се
ДЕНИЦА САЧЕВА (ГЕРБ-СДС) - против
ДЕНИЦА НИКОЛОВА (ГЕРБ-СДС) - против
ДЕСИСЛАВ ТАСКОВ (БСП-ОЛ) - въздържал се
ДЕСИСЛАВА ТАНЕВА (ГЕРБ-СДС) - не гласувал
ДЕСИТА ПЕТКОВА (ГЕРБ-СДС) - против
ДЕЯН ДЕЧЕВ (БСП-ОЛ) - против
ДЖЕВДЕТ ЧАКЪРОВ (ДПС-ДПС) - въздържал се
ДЖЕЙХАН ИБРЯМОВ (ДПС-ДПС) - въздържал се
ДЖЕМ ЯМЕНОВ (ДПС-НН) - против
ДЖИПО ДЖИПОВ (ПП-ДБ) - против
ДИМИТЪР ИВАНОВ (ГЕРБ-СДС) - против
ДИМИТЪР ГЮРЕВ ("Възраждане") - не гласувал
ДИМИТЪР АВРАМОВ (ДПС-НН) - против
ДИМИТЪР ГРИГОРОВ (ДПС-НН) - против
ДИМИТЪР НИКОЛОВ (ГЕРБ-СДС) - против
ДИМИТЪР ГЪРДЕВ (ИТН) - против
ДИМО ДРЕНЧЕВ ("Възраждане") - за
ДИМЧО ДИМЧЕВ ("Възраждане") - за
ДРАГОМИР ПЕТРОВ (ИТН) - против

ЕЛВАН ГЮРКАШ (ДПС-НН) - против
ЕЛИСАВЕТА БЕЛОБРАДОВА (ПП-ДБ) - против
ЕМИЛ ЯНКОВ ("Възраждане") - за
ЕРБИЛ ХАЛИМ (ДПС-НН) - против
ЕРТЕН АНИСОВА (ДПС-НН) - против

ЗЛАТАН ЗЛАТАНОВ ("Възраждане") - за

ИВАЙЛО ШОТЕВ (ПП-ДБ) - въздържал се
ИВАЙЛО ПАПОВ ("Възраждане") - за
ИВАЙЛО ЧОРБОВ ("Възраждане") - за
ИВАЙЛО ЛАЗАРОВ ("Величие") - въздържал се
ИВАЙЛО МИРЧЕВ (ПП-ДБ) - против
ИВАЙЛО КОСТАДИНОВ (ИТН) - против
ИВАН БЕЛЧЕВ (ПП-ДБ) - против
ИВАН ПЕТКОВ (БСП-ОЛ) - против
ИВАН МИНЕВ (ГЕРБ-СДС) - против
ИВАН ЧЕРВЕНКОВ (ГЕРБ-СДС) - против
ИВАН ГЕРЧЕВ (ГЕРБ-СДС) - против
ИВАН КЛИСУРСКИ (ИТН) - против
ИВАН ИБРИШИМОВ (БСП-ОЛ) - въздържал се
ИВЕЛИН МИХАЙЛОВ ("Величие") - въздържал се
ИВЕЛИН ПЪРВАНОВ ("Възраждане") - за
ИВО ЦАНЕВ (ДПС-НН) - против
ИЛИАНА ЖЕКОВА (ГЕРБ-СДС) - против
ИЛИЯН ЙОНЧЕВ (БСП-ОЛ) - против
ИСКРА МИХАЙЛОВА-КОПАРОВА (ДПС-НН) - против
ИСКРА МИХАЙЛОВА МИХАЙЛОВА ("Възраждане") - за
ИСМАИЛ ОСМАН (ДПС-НН) - против

ЙОРДАН ЦОНЕВ (ДПС-НН) - против
ЙОРДАН ТОДОРОВ ("Възраждане") - за
ЙОРДАН ИВАНОВ (ПП-ДБ) - против
ЙОРДАНКА ФАНДЪКОВА (ГЕРБ-СДС) - против

КАЛИН СТОЯНОВ (ДПС-НН) - против
КИРИЛ ВЕСЕЛИНСКИ (МЕЧ) - за
КИРИЛ ДОБРЕВ (БСП-ОЛ) - въздържал се
КИРИЛ ПЕТКОВ (ПП-ДБ) - въздържал се
КЛИМЕНТ ШОПОВ ("Възраждане") - за
КОНСТАНТИНА ПЕТРОВА ("Възраждане") - за
КОСТА СТОЯНОВ ("Възраждане") - за
КОСТАДИН АНГЕЛОВ (ГЕРБ-СДС) - против
КОСТАДИН ХАДЖИЙСКИ ("Величие") - въздържал се
КОСТАДИН КОСТАДИНОВ ("Възраждане") - за
КОСТАДИН СТОЙКОВ (ГЕРБ-СДС) - против
КРАСЕН КРЪСТЕВ (ГЕРБ-СДС) - против
КРАСЕН КРАЛЕВ (ГЕРБ-СДС) - против
КРАСИМИР ТЕРЗИЕВ (ГЕРБ-СДС) - против
КРАСИМИР ДОНЧЕВ (МЕЧ) - за
КРАСИМИР ЙОРДАНОВ (БСП-ОЛ) - против
КРАСИМИР СЪБЕВ (ГЕРБ-СДС) - против
КРАСИМИР КРАСИМИРОВ (ДПС-ДПС) - не гласувал
КРАСИМИР МАНОВ (МЕЧ) - не гласувал
КРАСИМИРА НИНОВА-КАТИНЧАРОВА ("Величие") - въздържал се
КРИСТИАН ГАНЧЕВ (ГЕРБ-СДС) - против
КРИСТИНА ПЕТКОВА (ПП-ДБ) - въздържал се
КРЪСТЬО ВРАЧЕВ ("Възраждане") - за

ЛАРИСА САВОВА ("Величие") - въздържал се
ЛЕВЕНТ МЕМИШ (ДПС-ДПС) - въздържал се
ЛЕНА БОРИСЛАВОВА (ПП-ДБ) - въздържал се
ЛЪЧЕЗАР ИВАНОВ (ГЕРБ-СДС) - против
ЛЮБЕН ИВАНОВ (ПП-ДБ) - против
ЛЮБЕН ДИЛОВ (ГЕРБ-СДС) - против
ЛЮБИША БЛАЖЕВСКИ ("Величие") - въздържал се
ЛЮБОМИР ХРИСТОВ (ГЕРБ-СДС) - против
ЛЮБОМИР ЗАГОРОВ (ГЕРБ-СДС) - против
ЛЮДМИЛА ИЛИЕВА (ПП-ДБ) - против

МАНОИЛ МАНЕВ (ГЕРБ-СДС) - против
МАНОЛ ПЕЙКОВ (ПП-ДБ) - против
МАРГАРИТА МАХАЕВА ("Възраждане") - за
МАРИАНА БОЯДЖИЕВА (БСП-ОЛ) - против
МАРИО РАНГЕЛОВ (ДПС-ДПС) - въздържал се
МАРИЯ ИЛИЕВА ("Величие") - въздържал се
МАРИЯ БЕЛОВА (ГЕРБ-СДС) - против
МАРТИН ДИМИТРОВ (ПП-ДБ) - против
МАРТИН ХАРИЗАНОВ (ГЕРБ-СДС) - против
МАЯ ДИМИТРОВА (БСП-ОЛ) - въздържал се
МЕХМЕД САЛИМ (ДПС-ДПС) - за
МИЛЕН ДЕЛИЙСКИ (ГЕРБ-СДС) - против
МИХАИЛ МИТОВ (ГЕРБ-СДС) - против
МЛАДЕН МАРИНОВ (ГЕРБ-СДС) - против
МЛАДЕН ШИШКОВ (ГЕРБ-СДС) - против
МЮМЮН МЮМЮН (ДПС-ДПС) - въздържал се

НАДЕЖДА ЙОРДАНОВА (ПП-ДБ) - против
НАДЯ ПЕТРОВА (ДПС-НН) - против
НЕБИЕ ЦЪРЕНСКА (ДПС-НН) - против
НЕЖДЕТ ШАБАН (ДПС-НН) - против
НИКОЛА ДИМИТРОВ ("Възраждане") - за
НИКОЛАЙ ЗЛАТАРСКИ (ДПС-НН) - против
НИКОЛАЙ ДЕНКОВ (ПП-ДБ) - въздържал се
НИКОЛАЙ БРАТОВАНОВ (ГЕРБ-СДС) - против
НИКОЛАЙ НАНКОВ (ГЕРБ-СДС) - против
НИКОЛАЙ НИДАЛ АЛГАФАРИ (ГЕРБ-ДПС) - въздържал се
НИКОЛАЙ РАДУЛОВ (МЕЧ) - за
НИНА ДИМИТРОВА (БСП-ОЛ) - против

ПАВЕЛА МИТОВА (ИТН) - против
ПАВЛИН НАЙДЕНОВ (ДПС-ДПС) - въздържал се
ПАВЛИН КРЪСТЕВ (ДПС-ДПС) - въздържал се
ПАВЛИН ПЕТРОВ ("Величие") - въздържал се
ПЕТЪР КЬОСЕВ (ПП-ДБ) - въздържал се
ПЕТЪР КЪНЕВ (БСП-ОЛ) - не гласувал
ПЕТЪР НИКОЛАЕВ ПЕТРОВ ("Възраждане") - за
ПЕТЯ ДИМИТРОВА (ИТН) - против
ПЕТЯ ЦАНКОВА (БСП-ОЛ) - против
ПЛАМЕН ТАЧЕВ ПЕТРОВ (ГЕРБ-СДС) - против

РАДОСЛАВ РИБАРСКИ (ПП-ДБ) - въздържал се
РАДОСТИН ВАСИЛЕВ (МЕЧ) - не гласувал
РАМАДАН АТАЛАЙ (ДПС-ДПС) - против
РЕМЗИ ОСМАН (ДПС-ДПС) - не гласувал
РОСИЦА КИРОВА (ГЕРБ-СДС) - против
РУМЕН ХРИСТОВ (ГЕРБ-СДС) - против

СВИЛЕН ТРИФОНОВ (ПП-ДБ) - против
СЕВИМ АЛИ (ДПС-ДПС) - въздържал се
СЕЙФИ МЕХМЕДАЛИ (ДПС-НН) - против
СЛАВЧО КРУМОВ ("Възраждане") - за
СНЕЖАНКА ТРАЯНСКА (ИТН) - против
СТАНИСЛАВ ИВАНОВ (ГЕРБ-СДС) - против
СТАНИСЛАВ АНАСТАСОВ (ДПС-НН) - против
СТАНИСЛАВ ГУБЕРОВ (ГЕРБ-СДС) - против
СТАНИСЛАВ БАЛАБАНОВ (ИТН) - против
СТЕЛА НИКОЛОВА (ПП-ДБ) - против
СТЕФАН АПОСТОЛОВ (ГЕРБ-СДС) - против
СТЕФАН МАРИНОВ (ГЕРБ-СДС) - против
СТИЛИАНА БОБЧЕВА ("Величие") - въздържал се
СТОЮ СТОЕВ (ПП-ДБ) - въздържал се
СТОЯН ТАСЛАКОВ ("Възраждане") - за

ТАНЕР ТЮРКОГЛУ (ИТН) - против
ТАНЕР АЛИ (ДПС-ДПС) - въздържал се
ТАТЯНА СУЛТАНОВА-СИВЕВА (ПП-ДБ) - въздържал се
ТОМА БИКОВ (ГЕРБ-СДС) - против
ТОШКО ЙОРДАНОВ ХАДЖИТОДОРОВ (ИТН) - против

ФАТИМА ЙЪЛДЪС (ДПС-НН) - против
ФИДАНКА КАЦАРЕВА (ГЕРБ-СДС) - против

ХАЛИЛ ЛЕТИФОВ (ДПС-НН) - против
ХАМИД ХАМИД (ДПС-НН) - не гласувал
ХАСАН АДЕМОВ (ДПС-ДПС) - въздържал се
ХРИСТИНА ГЕОРГИЕВА (ГЕРБ-СДС) - против
ХРИСТИНКА ИВАНОВА (ИТН) - против
ХРИСТО ТЕРЗИЙСКИ (ГЕРБ-СДС) - против
ХРИСТО ГАДЖЕВ (ГЕРБ-СДС) - против
ХРИСТО РАСТАШКИ (МЕЧ) - за
ХЮСЕИН ХАФЪЗОВ (ДПС-НН) - против
ХЮСНИ АДЕМ (ДПС-ДПС) - въздържал се

ЦВЕТА РАНГЕЛОВА ("Възраждане") - за
ЦВЕТА КАРАЯНЧЕВА (ГЕРБ-СДС) - против
ЦВЕТАН ЕНЧЕВ (ДПС-НН) - не гласувал
ЦВЕТАН ПРЕДОВ (ИТН) - против

ШЕНДОАН ХАЛИТ (ДПС-НН) - против

ЮКСЕЛ АХМЕД (ГЕРБ-СДС) - против
ЮЛИАНА МАТЕЕВА ("Величие") - въздържал се

ЯБЛЕНКА ТРАЙКОВА (ГЕРБ-СДС) - против
ЯВОР ХАЙТОВ (ДПС-ДПС) - въздържал се
ЯВОР БОЖАНКОВ (ПП-ДБ) - против 

Title Русия осъди съветски дисидент на 16 години затвор за подкрепа на Украйна и критика на Путин:
Първи Западен окръжен военен съд на Санкт Петербург осъди на 16 години затвор 67-годишния съветски дисидент и бивш политически затворник Александър Скобов, съобщава "Медиазона". Скобов беше признат за виновен в оправдаване на тероризма (част 2 на член 205.2 от Федералния наказателен кодекс) и участие в дейността на терористична група (част 2 на член 205.4 от Наказателния кодекс).

Причината за наказателното дело беше участието на дисидента във „Форума за свободна Русия“, създаден от Гари Каспаров, както и публикациите му за необходимостта от унищожаване на Кримския мост и в подкрепа на Дария Трепова, която през 2023 г. внесе бомба в кафене в Санкт Петербург, която уби Z-блогъра Владлен Татарски.

Според решението на съда Скобов ще прекара първите три години от присъдата си в затвора, а останалите 13 в наказателна колония със строг режим. Той е глобен с 300 хиляди рубли и получава забрана за администриране на интернет ресурси за четири години. Прокуратурата поиска за него присъда от 18 години лишаване от свобода в наказателна колония със строг режим.

В последното си изказване на процеса Скобов сравни руския президент Владимир Путин с Адолф Хитлер и се изказа в подкрепа на Украйна.

„Днес ще ме попитат допълнително дали се признавам за виновен. Така че тук аз съм този, който обвинява. Обвинявам управляващата Путинска клика, която смърди на трупове. За подготовката, разгръщането и воденето на агресивна война, за военните престъпления в Украйна, за политическия терор в Русия, за развращаването на моя народ. И питам присъстващите тук слуги на режима на Путин, които са колелцата и зъбчатките на неговата репресивна машина. Признавате ли се за виновни за участие в престъпленията на Путин?", каза Скобов.

Присъдата на дисидента е три пъти по-голяма от общото време, прекарано от него в затвор в СССР. През съветската епоха Скобов е лишаван от свобода два пъти: и двата пъти е изпратен за принудително лечение в психиатрични болници. В тях прекарва общо шест години: две години за разпространение на самиздатското списание "Перспективи" и още четири за писане на лозунги в подкрепа на арестувания дисидент Лев Волохонски в центъра на Санкт Петербург (тогава Ленинград). През 90-те години Скобов преподава история в петербургските училища, като същевременно продължава да критикува новите власти. Обявява се срещу войната в Чечения и организира опозиционни митинги в Санкт Петербург. През 2014 г. Скобов беше нападнат близо до дома си и намушкан в гърба. В резултат на нападението той загуби зрението на едното око. През 2022 г. дисидентът се обяви срещу руската инвазия в Украйна и призова за подкрепа на украинските въоръжени сили.

Скобов се грижи за 90-годишната си майка. Адвокатът на дисидента Вероника Карагодина съобщи, че той има диабет, хепатит С, бронхиална астма и глаукома.

Title Трима са желаещите да правят нови сондажи в "Чирен":
Три обединения са подали оферти за участие в обществената поръчка за прокарването на три нови експлоатационни сондажа с възможност за още три в газохранилището в Чирен. Срокът за кандидатстване изтече в четвъртък.

Поръчката е с прогнозна стойност от общо 109.472 млн. лв. без ДДС – поравно за сигурните сондажи и за опционалните. До нея се стигна след като договорът с "Главболгарстрой" за изграждането на 10 нови експлоатационни и три наблюдателни сондажа бе развален след започнало разследване на Европейската прокуратура за злоупотреба с европейски средства. То се образувано след сигнал за промяна на технологията на сондажите, което би спестило 80-90 млн. лв. от цената 221 млн. лв., но също така би застрашило цялата структура на газохранилището.

Държавният газов оператор "Булгартрансгаз" в края на миналата година проведе пазарни консултации за цената на брой сондаж и след това пусна новата поръчка в началото на януари.

От компаниите, които участваха пазарните консултации, има три, включили се сега в кандидатстващите обединения.

Плевенската "Проучване и добив на нефт и газ", част от групата "Химимпорт", чиято индикативна оферта в тестовото проучване бе 17 млн. лв. за сондаж, отново играе сама. Какво е ценовото ѝ предложение този път, не е ясно, но ако е същото, то е под търсената цена и в газовите среди се говори, че компанията е предрешеният победител.

Сред сегашните участници се забелязват и двама от тези в проучвателната процедура. Единият е "СА.И.Е" на "Ви Пи Строй Инженеринг" на Венцислав Петков, зад който се твърди, че стои Христо Ковачки, чиято "Атоменергоремонт" спечели в обеднинео първата поръчка, но се отказа и тя отиде при "Главболгарстрой". Другият е "Хабау" С.Р.Л. - Румъния. Сега те са се обеднили и са привлекли към тях също руманската "Фораж Сонде", както и американската "Куатматин Холдингс" ИНК, кяето извърша дейността си под името "Дивиком" ИНК. Реално "СА.И.Е" и "Дивиком" участват като партньори в едно от обедниненията, които ще проват разширените на газопреносната ни мрежа, за да стане тя част от Вертикалния газов коридор.

В пазарните консултации "Хабау С.Р.Л" предложи цена от 24.05 млн. лв. за сондаж, а "СА.И.Е" - 24.550 млн. лв. за сондаж. Това означава цена, която ще надхвърли обявената в обществената поръчка, но това и друг път се е случвало и не е било проблем пред избора на победител.

Чисто новият участник в процедурата е обединение между компанията "Енергико", дъщерното ѝ дружество "Енергико Инфраструктура", "Абилико" и "Хюстън Дрилинг Мениджмънт ЛЛС".

“Енергико“ на един от бившите шефове на "Булгартрансгаз" - Иван Дреновички, е най-добре позната като търговец на природен газ, но се занимава и с продажба на електроенергия, а дъщерната ѝ "Енергико Инфраструктура" в моментан извършва ремонта на един от действащите сондажи в Чирен. "Абилико" е наследник на познатата в ядрените среди "Риск Инженеринг", която беше на Богомил Манчев, но той я прехвърли на съдружничката си Нели Беширова. Американската компания ще участва в проектирането на сондажите.

Предстои обяваването на обвързващите оферти.

От кандидат-изпълнителите се иска да въведат в експлоатация първите три сондажа до 360 дни от подписването на договора.

Обявената открита процедура включва дейности по инвестиционно проектиране, доставка на необходимите материали и оборудване, прокарване на три експлоатационни сондажа (Е-76; Е-77; Е-79), изграждане на прилежащите им шлейфи до новата компресорна станция "Чирен", която е изградена от "Главболгарстрой" и трябва да бъде въведена в експлоатация до края на март 2025 г. Също ГБС построи и преносният газопровод, свързващ хранилището със съществуващата газопреносна система на „Булгартрансгаз край козлодуйското село Бутан, което реално осигуряха техническа връзка с преносния газопровод от Турция до Сърбия – т.нар. Турски/Балкански поток. Той бе въведен в експлоатация в края на ноември 2024 г.  

Title Горната камара на германския парламент одобри конституционна поправка за дълговата спирачка:
Горната камара на германския парламент (Бундесрат) одобри конституционна поправка, проправяща пътя за използване на финансов пакет от 500 милиарда евро за финансиране на отбрана, инфраструктура и климатични инициативи, предаде ДПА.

Тази стъпка осигури необходимото мнозинство от две трети в горната камара след подобно гласуване в Бундестага (Долната камара на парламента) в началото на седмицата. Мярката трябва да бъде разгледана и официално одобрена от президента на Германия Франк-Валтер Щайнмайер.

Още по темата

Германия гласува историческо увеличение на разходите за отбрана чрез реформа на дълговите правила
18 март 2025 17:58

В Бундесрата 53 от 69 вота подкрепиха поправката, надминавайки прага от 46 вота. Бранденбург, Саксония-Анхалт, Тюрингия и Райнланд-Палатинат се въздържаха, което беше отчетено като гласуване срещу тази мярка.

Поправката смекчава конституционно заложената дългова спирачка, позволявайки вземането на заеми за разходи за отбрана, гражданска защита, разузнаване и киберсигурност. Всички подобни разходи, надвишаващи 1 на сто от германския брутен вътрешен продукт (БВП) могат да бъдат финансирани с нов дълг.

Title Германските митници конфискуваха кораб от руския "сенчест флот":
Германските митнически власти конфискуваха днес танкер от "сенчестия флот" на Русия, с помощта на който страната продължава да продава петрол по целия свят въпреки действащите санкции, съобщи германското списание "Шпигел".

Властите конфискуваха плаващия под панамски флаг танкер "Евентин", който от средата на януари е на котва край бреговете на остров Рюген.

Конфискацията означава, че както танкерът, така и около 100 000 тона суров петрол на стойност 40 милиона евро сега ще станат собственост на Германия.

Източници от сферата на сигурността казаха, че след решението за конфискация флагът, под който корабът е плавал, ще бъде сменен.

Преди това между няколко министерства се водеха интензивни преговори за това как да се процедира с танкера, който е пътувал от руското пристанище Уст-Луга през Балтийско море до Египет.

В средата на януари "Евентин" първоначално дрейфува около остров Рюген, без да може да маневрира. Поради непосредствената опасност от изтичане на нефт танкерът беше изтеглен и наблюдаван денонощно от бреговата охрана и федералната полиция. От края на февруари корабът е включен в списъка на ЕС като част от руския "сенчест флот".

Москва продължава да продава петрол за милиарди евро по целия свят, най-вече като използва по-старите си кораби, които не плават под руски флаг.

След включването на "Евентин" в списъка германското правителство реши да конфискува кораба. Според канцлерството и външното министерство това има за цел да даде сигнал на Русия, че Германия няма да стои безучастна и да наблюдава транзита на руски петрол през Балтийско море.

Сега властите планират как и къде може да се източи петролът от танкера по безопасен начин, както и какво ще стане с кораба.

Провинциалното правителство в Мекленбург-Предна Померания иска скоро да се реши въпроса с танкера и той да бъде преместен оттам, където е сега, тъй като е обезпокоено от отрицателното му въздействие върху околната среда и туризма.

Министерството на финансите, което отговаря за митниците в Германия, не пожела да коментира въпроса поради "текущите митнически мерки и настоящата ситуация със сигурността".

Title САЩ организират "непреки преговори" между Украйна и Русия в Саудитска Арабия:
Съединените щати организират „непреки преговори“ между Украйна и Русия в Саудитска Арабия. Това съобщи специалният представител на президента на САЩ за Украйна Кийт Келог в интервю за журналиста Глен Бек. "Тази седмица изпращаме така наречените технически екипи на така наречените непреки преговори в Саудитска Арабия. И двете страни (Русия и Украйна) ще пристигнат, но ще бъдат в различни стаи“, обясни Келог.

По думите му основната цел на тези срещи е да се изяснят позициите на Москва и Киев по въпроса за евентуално прекратяване на огъня. "Всъщност това е формат на совалкова дипломация между стаите в Рияд. Да видим дали можем да постигнем всеобхватно примирие. Това ще бъде първата стъпка към прекратяване на войната“, добави специалният представител на Тръмп.

Украинският президент Володимир Зеленски по-рано обяви, че украински и американски технически екипи ще се срещнат в Саудитска Арабия на 24 март. В същия ден американската страна ще проведе среща с руската делегация, отбеляза той. Според Зеленски Киев ще изготви списък с граждански инфраструктурни обекти, които не трябва да бъдат обект на обстрел от руските войски.

На 19 март говорителят на Държавния департамент на САЩ Тами Брус каза, че преговорите между американската и руската страна в Саудитска Арабия ще се проведат на ниво „старши служители“ и ще се фокусират върху технически въпроси.

В същото време, според Sky News, украинската делегация ще включва министъра на отбраната на Украйна Рустем Умеров и заместник-ръководителя на президентската канцелария Павло Палиса.

Тръмп: Преговорите вървят доста добре

Сделката за редките земни елементи с Киев ще бъде подписана скоро, а усилията на САЩ да се постигне мирно споразумение за край на войната в Украйна вървят „доста добре“, увери снощи след разговорите си тази седмица с украинския и руския лидер американският президент Доналд Тръмп, цитиран от Ройтерс.

Тръмп направи този коментар на събитие в Белия дом, след като подписа указ за увеличаване на добива в САЩ на редки минерали.

„Подписваме също споразумения в по целия свят за добив на редки земни елементи и минерали и много други неща“, допълни американският президент.

„В частност за Украйна се справяме много добре по отношение на преговорите с Киев и Москва. И едно от нещата, които ще направим много скоро ще бъде подписването на сделка за редките земни елементи на Украйна“, посочи Тръмп.

„Бихме се радвали всичко това да свърши, и смятам, че нещата вървят доста добре“, каза Тръмп, имайки предвид преговорите му с украинския и руския му колега Володимир Зеленски и Владимир Путин за слагане на край на войната в Украйна.

„Така за голяма радост спасяваме хиляди човешки животи на седмица. Това е смисълът на цялата работа. Те гинат напразно и смятаме, че ще постигнем нещо. Ще видим какво ще стане, но смятам, че ще успеем“, добави Тръмп.

Украйна и САЩ съобщиха този месец, че са се споразумели да финализират, колкото е възможно по-скоро всеобхватно споразумение за разработване на редките земни елементи на Киев, в които Тръмп вижда средство да компенсира разходите на САЩ за оказваната на помощ на Украйна.

Title Русия нанесе най-масирания си удар по Одеса час след като Тръмп обяви, че преговорите с Путин вървят много добре:
Руската армия предприе нова масирана атака срещу Одеса снощи, малко след като президентът на САЩ Доналд Тръмп изрази оптимизъм за скорошния край на военните действия в Украйна. Според властите в Одеса няколко души са ранени, включително трима тийнейджъри. По време на въздушните удари чешкият президент Петер Павел б на посещение в града, каза вицепремиерът по възстановяването на Украйна Олексий Кулеба.

Атаката срещу пристанищния град започна около 21.40 московско време на 20 март. Ръководителят на регионалното военно управление Олег Кипер съобщи в телеграм канал за "мощни пожари" в няколко района на Одеса и трима пострадали, както и за аварийни прекъсвания на електрозахранването в Приморски, Пересипски и Киевски район на града. Според Държавната служба за извънредни ситуации на Украйна в резултат на ударите са се запалили търговски център и магазини и е пострадала многоетажна сграда.

Според военния наблюдател Андрей Коваленко тази атака срещу Одеса е била "най-масивната" по време на войната и руските военни са използвали нова тактика. "В допълнение към изчакването и струпването откъм морето, дроновете започнаха да се приближават към града от надморска височина над 2000 метра. След това дронът рязко пикира със скорост 80-90 м/с", каза експертът, като добави, че при такива обстоятелства е практически невъзможно да се свалят цели със стрелково оръжие.

Още по темата

Путин е готов да тръгне към Одеса и други украински райони, ако Украйна не приеме руските условия
19 март 2025 12:58

При нападението са ранени трима 17-годишни тийнейджъри. Те са откарани в болница, съобщиха от Одеската областна прокуратура. Според ведомството са пострадали два търговски центъра, няколко магазина, автокъща, склад на частно предприятие, сервиз, хипермаркет и автомобили на жители на града. Образувано е разследване за извършване на военни престъпления. Според кметството Руската федерация е нападнала и предградие на Одеса, като е нанесла щети на гробището Новогородское (Таировское).

Кулеба и Кипер съобщиха, че по време на масираната атака срещу Одеса в града се е провеждала официална среща с делегация от Чехия, ръководена от президента на страната Петер Павел, на която са били обсъдени въпроси за безопасността на корабоплаването, възстановяването на Украйна и разминирането на страната. Кулеба отбеляза, че само от лятото на 2023 г. Русия е изстреляла над 450 ракети по пристанищната инфраструктура на Украйна.

Часове преди атаката президентът Тръмп отново изрази оптимизъм за постигането на мир в Украйна, като каза, че "се справяме доста добре в това отношение", съобщи CNN. "Вярвам, че ще го направим. Ще видим какво ще се случи“, каза той пред репортери, имайки предвид следващия кръг от преговорите, който ще се проведе в понеделник в Саудитска Арабия между американска и руска делегация.

Специалният представител на Тръмп за Украйна Кийт Келог каза на журналиста Глен Бек в интервю, че САЩ ще организират "непреки преговори" между Украйна и Русия в Саудитска Арабия на 24 март. Целта е да се изяснят позициите на Москва и Киев по въпроса за евентуално прекратяване на огъня.

Противовъздушната отбрана на Украйна свали 114 от 214 дрона, изстреляни от Русия по време на атака снощи, предадоха Ройтерс и Укринформ, позовавайки се на съобщение на украинските военновъздушни сили в "Телеграм". Пресслужбата на украинските военновъздушни сили добави, че други 81 дрона са били изгубени и пренасочени, след като срещу тях били използвани средства за радиоелектронна борба.

След снощната масирана въздушна атака украинският президент Володимир Зеленски призова в социалните си мрежи съюзниците на страната да окажат "съвместен натиск върху Русия, придружен от по-строги санкции и по-силна подкрепа за отбраната" на Украйна, за да бъде сложен край на тази агресия.

Безпилотните самолети са били изстреляни от руските Курска област, Брянска област, Приморско-Ахатарски район, Милерово в Ростовска област и местността Чауда на Кримския полуостров. Атака е засегнала украинските Одеска, Хмелницка, Сумска и Киевска област.

Шестима пострадали при среднощна атака в Запорожка област

Шестима души са пострадали, сред които е четиригодишно дете, в резултат на среднощна атака в Запорожка област, съобщи председателят на Запорожката областна военна администрация Иван Федоров в приложението Телеграм. По негова информация на пострадалите е оказана необходимата помощ.

В резултат на атаките с авиационни бомби са разрушени общо пет къщи, на други постройки в пределите на вилно селище са нанесени щети. Възникнали са и пожари, се казва в съобщението на областния управител.

Всички необходими служби ликвидират последствията от атаката.

Въздушната тревога в Запорожка област започнала вечерта от 19.57 часа, а отбой бил даден в 02.16 часа през нощта. Първите взривове отекнали в 21.37 часа и продължили до полунощ.

Русия и Украйна се обвиниха взаимно за атака на станция "Суджа"

Пожар избухна тази сутрин при експлозия в руска газоразпределителна станция в западната Курска област, близо до границата с Украйна, предаде Ройтерс.

Станцията Суджа, използвана по-рано от "Газпром" за износ на газ през Украйна към Европа, се намира в район, който миналата седмица бе отвоюван от руските сили след тежки сражения с украинските военни, които го контролираха от миналото лято.

Някои руски медии обвиниха украинската армия, че е атакувала станцията. Украинската армия отхвърли обвиненията, че е замесена и обвини руските сили, че я обстрелват с артилерия в опит за провокация.

Официалната говорителка на Руския следствен комитет Светлана Петренко заяви, че руски следователи са започнали разследване за тероризъм по случая, съобщи ТАСС. Според агенцията разследването е установило, че на 20 март военнослужещи от въоръжените формирования на Украйна умишлено са взривили газоразпределителната станция в Суджа.

Ръководителят на президентската канцелария на Украйна каза днес, че руските обвинения, че Украйна е атакувала газоизмервателната станция "Суджа" са безпочвени, предаде Ройтерс.

"Опитите на Русия да заблуди всички и да се преструва, че се "придържа към примирието" няма да проработят, както няма да проработят обвиненията ѝ за ударите срещу станцията", написа в "Телеграм" Андрий Ермак.

Генералният щаб на украинската армия също отхвърли обвиненията, предаде Укринформ.

"Тези обвинения са безпочвени. В действителност тази станция многократно бе обстрелвана от самите руснаци. Миналото лято бе бомбардирана с управляеми бомби, а само преди три дни руските сили отново я взеха на прицел с управляеми бомби", каза генералният щаб.

Украинската армия подчерта, че Русия продължава да разпространява фалшива информация, за да подвежда международната общност. Тя призова хората да се доверяват само на официални източници, да проверяват информацията и да не се поддават на манипулативни тактики.

Украинските въоръжени сили превзеха град Суджа, където се намира газоизмервателната станция, по време на нахлуването в района на Курск през август 2024 г. Те контролираха града до 12 март, когато руската армия успя да го превземе. Станция "Суджа" се използваше за доставка на газ за Европа до 1 януари тази година. След това Украйна отказа да поднови договора за транзит на руски газ. Преди войната газ се изпомпваше и през станция Сохрановка, но през май 2022 г. Киев спря да получава гориво през нея. Така Суджа остана единствената газоизмервателна станция за руски износ през Украйна.

Руските власти и руското министерство на отбраната не коментираха официално удара по станцията.

Title САЩ може да размислят за падането на визите за Румъния:
Департаментът за вътрешна сигурност на САЩ уточни пред румънския информационен сайт "Хотнюз", че разглежда отново неотдавнашното включване на Румъния в Програмата за безвизово пътуване в съответствие с опасенията на администрацията на Тръмп за сигурността на страната.

Уточнението идва, след като румънски медии, сред които ДжиФорМедия (G4Media), "Щириле ПроТеВе"" (Știrile ProTv) и "Нюз" (News.ro) писаха, позовавайки се на дипломатически източници, че администрацията във Вашингтон обсъжда възможността за отлагане на програмата за безвизово пътуване с два месеца в случая с Румъния.

Представители на румънското министерство на външните работи и на румънското посолство във Вашингтон заявиха, че към момента няма официални съобщения за промяна на датата.

Още по темата

ЕК отчита, че за първи път отказите на визи за САЩ за българи са под 10 на сто
22 декември 2020 15:15

Румънците трябваше да могат да пътуват безвизово до САЩ с цел туризъм или бизнес от 31 март, припомня БТА.

Временният президент на Румъния Илие Боложан заяви, че е бил информиран за ситуацията, съобщава още "Хотнюз“.

"Колегите ме информираха, когато излязох от Европейския съвет. Извън уточненията, направени от Министерството на външните работи, нямам какво да коментирам. Мисля, че в следващия период – до края на месеца, ще имаме разговори, от които ще стане ясна датата, на която на практика ще влезе в сила (Програмата за безвизово пътуване - бел. ред.)“, заяви Боложан снощи в Брюксел, цитиран от "Хотнюз“.

Според "ДжиФорМедия“ общата политика на новата американска администрация по въпросите на миграцията или анулирането на президентските избори в Румъния може да доведат до евентуално отлагане. Възможно е също да става въпрос просто за административна проверка, която да гарантира, че всички технически условия и изисквания, касаещи сигурността, са изпълнени, посочва "ДжиФорМедия“.

Пред "Хотнюз“ представители на румънското правителство са заявили, че не разполагат с официална информация в този смисъл.

"Правителството не е уведомено за преразглеждане на програмата за безвизово пътуване. Подписали сме всички споразумения, отговаряме на всички условия и сме готови да влезем в програмата според първоначалното съобщение (около 31 март)“, отговори за "Хотнюз“ говорителят на правителството Михай Константин.

Политически източници, цитирани от сайта, са заявили, че може да има забавяне заради опасенията на администрацията на Тръмп във връзка с миграцията.

Представители на Министерството на външните работи посочиха в официално комюнике, че "няма официална информация в този смисъл“.

"Ако ще има отлагане, ще бъде съобщено. Това е нова администрация, което може да води до промени и за която въпросите, свързани със сигурността на границите, са абсолютен приоритет“, посочиха от румънското МВнР.

Румънският посланик във Вашингтон Андрей Мурару заяви, че посолството на Румъния във Вашингтон е "в активен диалог с американските власти, в пряк контакт с Департамента за вътрешна сигурност, който е упълномощен да осъществи включването на Румъния в Програмата за безвизово пътуване в САЩ“.

"На този етап няма официално съобщение за промяна на първоначалната дата за ефективно влизане на Румъния в Програмата за безвизово пътуване. Припомняме, че Румъния е изпълнила всички строги изисквания за сигурност, необходими за влизане в програмата (...)“, посочи румънският посланик във Вашингтон, цитиран от "Хотнюз“.

Гражданите на страните, включени в безвизовата програма, които желаят да пътуват в САЩ, трябва да се регистрират в Електронната система за разрешение за пътуване (Electronic System for Travel Authorization - ESTA). Те не се явяват на интервюта в американски дипломатически представителства, а получават разрешително за пътуване, валидно за срок от две години, което може да бъде използвано многократно за посещения до 90 дни. Разрешителното за пътуване струва 21 долара.

Към момента, освен гражданите на Румъния, от визи за пътуване до САЩ се нуждаят гражданите на още две страни членки на ЕС - България и Кипър.

Title Експлозия разшири пожара на руска петролна база, ударена от украински дрон:
Експлозия е избухнала в петролна база в Кавказкия район на Краснодарския край поради разхерметизация на горяща цистерна, съобщиха от регионалния оперативен щаб. Двама пожарникари са ранени и са хоспитализирани с леки изгаряния и вдишване на дим. Пострадали са и три съоръжения.

В резултат на експлозията огънят се е разпространил в друг резервоар, а площта на пожара се е увеличила до 10 хиляди квадратни метра.

"В момента горят две цистерни, както и спирателна арматура, нефтопродукти в насипа около цистерните и онази част от горящите нефтопродукти, които са изхвърлени извън границите на цистерните от взрива“, отбелязват от оперативния щаб. В гасенето на пожара участват 456 души и 181 единици техника.

Пожарът в петролното депо край село Кавказская избухна в нощта на 19 март след нападение от украински дронове. Първоначално площта на горенето е била 20 квадратни метра. Дейността на инсталацията беше спряна. От базата са евакуирани 30 дежурни служители. Пострадали сред тях няма.

Базата е част от станция Кавказская, която осигурява претоварването на петрол от железопътни цистерни в тръбопроводната система на Каспийския тръбопроводен консорциум (КПК). Всяка година през Кавказская се изпомпват до 6 милиона тона петрол. Инфраструктурата на КПК доставя това гориво до терминал близо до Новоросийск, откъдето се изпраща за износ по море. Сургутнефтегаз, Газпром нефт, Роснефт, ЛУКОЙЛ и други доставят петрол на външните пазари през Кавказская.

Преди това Украйна атакува директно инфраструктурата на КПК. На 17 февруари петролната помпена станция Кропоткинская, която също се намира в Краснодарския край, беше атакувана от седем украински дрона. Тя осигурява изпомпването на нефт през главния нефтопровод Тенгиз-Новоросийск, който транспортира повече от две трети от целия петрол за износ на Казахстан, както и суровини от руски находища, включително каспийски. В резултат на атаката Каспийската станция беше временно спряна.

Title Тръмп подписа указ за закриване на Министерството на образованието:
Президентът на САЩ Доналд Тръмп подписа указ за започване на ликвидацията на Министерството на образованието на страната. Документът, публикуван на уебсайта на Белия дом, инструктира секретаря Линда Макмеън да предприеме "всички необходими стъпки", за да закрие ведомството и да прехвърли образователните му правомощия на държавните и местните власти.

"Експериментът за контролиране на американското образование чрез федерални програми и долари – и необяснимата бюрокрация, поддържана от тези програми и долари – очевидно се провали. <...> Министерството на образованието засили образователната бюрокрация и се опита да убеди Америка, че федералният контрол върху образованието е от полза", се казва в документа.

Тръмп подписа заповедта на церемония в Източната зала на Белия дом, където бяха поканени учители и ученици, съобщава Ройтерс. Учениците седнаха на чинове около президента и подписваха свои неистински укази.

Тръмп отбеляза, че Министерството на образованието е създадено сравнително наскоро - през 1979 г. по настояване на 39-ия президент на САЩ Джими Картър. "След 45 години Съединените щати харчат повече пари за образование от всяка друга страна и харчат повече пари за ученик от която и да е друга страна. И все пак ние сме на дъното на списъка по отношение на успеха", каза той.

По думите му само отделът за връзки с обществеността на Министерството на образованието струва над 10 милиона долара годишно. Министерството освен това управлява портфейл от дългове за студентски заеми на стойност над 1,6 трилиона долара. Тръмп отбеляза, че федералната програма за студентски заеми е приблизително с размера на една от най-големите американски банки Wells Fargo, въпреки че в кредитната институция работят повече от 200 000 души, докато във Федералната администрация за студентски помощи към Министерството на образованието работят по-малко от 1500.

"Министерството на образованието не е банка и трябва да прехвърли своите банкови функции на организация, способна да обслужва американски студенти", каза Тръмп. Той допълни, че неговият указ е първата стъпка "към ликвидация" на Министерството на образованието. Закриването ще изисква подкрепата на 60 от 100 членове на Сената на САЩ, но за да стане това, републиканците ще трябва да осигурят подкрепата на поне седем демократи, което е малко вероятно.

Закриването на Министерството на образованието беше едно от предизборните обещания на Тръмп. След като пристигна в Белия дом, броят на служителите в отдела беше намален наполовина. В момента той има около 4,4 хиляди служители - по-малко от всяко друго федерално министерство в страната.

Title Европейски страни планират поемане на по-големи отговорности за отбраната на континента:
Най-големите военни сили в Европа изготвят планове за поемане на по-големи отговорности за отбраната на континента от САЩ, включително предложение към администрацията на Доналд Тръмп за управлявано прехвърляне на отговорности през следващите пет до десет години, съобщи в. "Файненшъл таймс".

Обсъжданията са опит да се избегне хаосът от едностранно оттегляне на САЩ от НАТО - страх, предизвикан от многократните заплахи на президента Доналд Тръмп да отслаби или да се оттегли от трансатлантическия съюз, който защитава Европа от почти осем десетилетия.

Обединеното кралство, Франция, Германия и скандинавските страни са сред страните, участващи в неофициалните, но структурирани дискусии, според четирима участващи европейски служители, отбелязва "Файненшъл таймс". Целта им е да се изготви план за прехвърляне на финансовата и военната тежест към европейските столици, който да се представи на САЩ преди годишната среща на върха на лидерите на НАТО в Хага през юни.

Предложението ще включва твърди ангажименти за увеличаване на европейските разходи за отбрана и за изграждане на военни способности в опит да се убеди Тръмп да се съгласи на постепенно прехвърляне, което ще позволи на САЩ да се съсредоточат повече върху Азия.

В допълнение към ядреното си възпиране, което е ангажирано със защитата на Европа, като военновъздушните сили на няколко европейски страни носят американски ядрени оръжия, САЩ осигуряват военни способности, които континенталните съюзници не притежават, управляват въздушни, военноморски и военни бази и имат 80 000 военнослужещи, разположени в Европа, допълва "Файненшъл таймс".

След избирането на Тръмп държави като Германия, Франция и Обединеното кралство увеличиха разходите си за отбрана или ускориха вече планираните увеличения, а ЕС предложи на своите държави членки инициативи за ускоряване на увеличаването на военните инвестиции.

Ще са необходими около пет до десет години такива увеличени разходи, за да се повишат европейските способности до ниво, при което те биха могли да заменят повечето компетенции на САЩ, без да се включва ядреното възпиране на САЩ.

Макар че американските дипломати увериха европейските си колеги, че Тръмп остава ангажиран с членството в НАТО и клаузата за взаимна отбрана по член 5 от него, много европейски столици са притеснени, че Белият дом може да реши бързо да съкрати разполагането на свои войски или оборудване или да се откаже от споделените задачи на Северноатлантическия пакт, отбелязва "Файненшъл таймс".

Някои столици не желаят да участват в преговорите за прехвърляне на тежестта, опасявайки се да не насърчат САЩ да действат по-бързо, заявиха официални лица, с убеждението, че - въпреки реториката - Тръмп не възнамерява да прави значителни промени в присъствието на армията на САЩ в Европа. Други са скептично настроени, че администрацията му изобщо би се съгласила на структуриран процес предвид непредсказуемия му характер, пише вестникът.

Още по темата

Европейски страни се готвят да прикрият Украйна по въздух и море
20 март 2025 16:41

Официалните лица посочват като показателни за посоката на движение продължаващите и редовни дискусии, водени от Франция и Обединеното кралство, за формиране на "коалиция на желаещите", която да подкрепи Украйна във войната ѝ срещу Русия и да инвестира в европейската отбрана. В тези дискусии между повече от дузина европейски отбранителни сили САЩ не участват.

Представители на НАТО твърдят, че запазването на алианса с по-малко или никакво участие на САЩ е много по-просто от създаването на нова структура, като се има предвид трудността да се пресъздадат или предоговорят съществуващите военни планове за отбрана на континента, целите и правилата за способностите му, командната му структура и член 5, посочва "Файненшъл таймс".

Отбраната на Европа винаги ще изисква Обединеното кралство и другите атлантически военноморски сили, скандинавските страни за северната част на континента и Турция за отбрана на югоизточния фланг, заявиха официални лица: сили, с които НАТО вече разполага.

"Дори и без Съединените щати, НАТО осигурява структура за сътрудничество в областта на сигурността в Европа", заяви Марион Месмер, експерт по международна сигурност в Чатъм Хаус.

"Има аспекти, които ще трябва да бъдат заменени, ако САЩ се оттеглят. Въпреки това НАТО осигурява структура и инфраструктурна рамка, която европейците познават... Тя върши голяма част от работата, която би трябвало да се свърши от нулата, ако се създаде друг вид структура само за европейските членове", добави Месмер.

На пролетната си среща на върха държавните и правителствените ръководители на страните членки на Европейския съюз решиха да направят всичко по силите си, за да укрепят значително отбранителната готовност на Европа през следващите пет години, се казва в изявление, публикувано вчера, отбелязва "Зюддойче цайтунг".

Още по темата

ЕС продължава да залага на "мир чрез сила" в Украйна
20 март 2025 16:37

Европейската комисия планира да отпусне заеми на обща стойност 150 милиарда евро за проекти за въоръжение и да освободи разходите за отбрана от строгите правила за дълга на ЕС. През следващите четири години трябва да бъдат мобилизирани общо 800 милиарда евро и да бъдат облекчени регулациите за оръжейната индустрия.

Ситуацията е смятана за изключително опасна, тъй като президентът на САЩ Доналд Тръмп обяви, че ядрената суперсила САЩ вече няма да бъде безусловно на разположение като гарант за мира в Европа, пише от своя страна в. "Зюддойче цайтунг". От декларацията от срещата на върха обаче става ясно, че въпреки това ЕС е ангажиран с оцеляването на НАТО. За 23-те държави от ЕС, които са и членки на НАТО, това остава основата на тяхната колективна отбрана.

С оглед на нарастващата несигурност относно трансатлантическото сътрудничество, държавите от ЕС са изправени пред предизвикателството да преосмислят своята зависимост от ангажиментите на САЩ за сигурността на Европа, посочва "Франкфуртер рундшау". По-тясно сътрудничество с Турция може да бъде вариант за решаване на този въпрос. Твърди се, че генералният секретар на НАТО Марк Рюте вече е препоръчал на страните членки на ЕС да разширят сътрудничеството с Анкара. Според Ройтерс Рюте също предупредил срещу изолирането на европейските отбранителни инициативи от страните от НАТО извън ЕС, включително Турция, допълва "Франкфуртер рундшау".

Турският президент Реджеп Тайип Ердоган многократно е подчертавал, че присъединяването към ЕС е "стратегически приоритет" за него. В същото време Ердоган вижда сближаването на политиката за сигурност с Европа като възможност за съживяване на закъсалите преговори за митническия съюз, визовите облекчения и членството на Анкара в ЕС, отбелязва "Франкфуртер рундшау".

По БТА

Title Пожар в апартамент в Пловдив взе жертва:
Един човек е загинал при пожар в апартамент в пловдивския квартал "Кючук". Огънят е пламнал в сграда на ул. "Ягода".

Сигналът е подаден в 7.45 ч. в петък сутринта, съобщиха от областната дирекция на МВР. На място са изпратени противпожарни екипи. Огънят е бил потушен.

Щетите са само в едно жилище. Не е имало проблем с евакуацията на хората от съсдените апартаменти.

След потушаване на огъня е открит овъглен труп. Към момента самоличността на загиналия не е установена. По случая е започнало разследване.

Title Бюджет 2025 бе приет посред нощ с 6 млрд. официален дефицит и още 7 млрд. лв. – замаскиран:
Бюджет 2025 на правителството на "Росен Желязков" бе окончателно приет в пленарна зала през нощта срещу петък с официален дефицит от 6.4 млрд. лв. (3% от БВП) и още около 7 млрд. лв., които има риск да се окажат замаскиран допълнителен дефицит. Така гласуването на най-важния финансов план на държавата в малките часове на нощта се превърна в традиция.

Най-невралгичната точка при гласуването се оказа извънредното раздувне на допустимия нов държавен дълг тази година до 18.9 млрд. лв. От обясненията на финансовото министерство се разбра, че освен заложения дефицит от 6.4 млрд. лв. и текущите падежи по старите дългове сумата е раздута, за да покрие и допълнителни 7.2 млрд. лв., които могат да се разглеждат и като скрит допълнителен дефицит.

Сумата е предвидено се ползва за "специфични програми за капитализация на търговски дружества с държавно участие в капитала в сферите на здравеопазването, науката и образованието, отбраната, енергетиката, земеделието, спорта и икономическото развитие", става ясно от текстовете на закона за бюджета.

От мотивите му пък се изясняват и кои са конкретните фирми, в които ще отидат средствата. Основните от тях са държавната "Българска банка за развитие", в която ще се налеят 4 млрд. лв., и "Българският енергиен холдинг", в който ще влязат 2.75 млрд. лв. Сериозни суми ще получат също "Напоителни системи" (350 млн. лв.), "Сердика спортни имоти" (40 млн. лв.), "Икономическа зона Доброславци" (23.8 млн. лв.) и др.

Още по темата

Кабинетът иска да изсипе 4 млрд. лв. в държавната банка и 3 млрд. лв. в БЕХ
6 март 2025 10:26

Опозицията от "Продължаваме промяната – Демократична България", която най-шумно се противопостави на раздуването на дълга, предложи за таван да се запишат съответно 12 млрд. лв. или 11.9 млрд. лв., а не 18.9 млрд. лв., колкото беше предложението на Министерски съвет.

"Ако вие гласувате против намаляването на дълга, ще се разходват 7 млрд. лв. на българските граждани по абсолютно непрозрачен начин, който не е описан в бюджета. Г-н Ангелов, разбирам, че искате да откраднете от тези пари, но всеки в парламента има право да знае и да гласува по съвест, а не по команда", обърна се Асен Василев от ПП-ДБ към Костадин Ангелов от ГЕРБ в малките часове на нощта.

В отговор шефът на бюджетната комисия Делян Добрев от ГЕРБ нападна Василев за това, че изобщо се изказва по темата. "Тук 200 души в тази зала стоим вече 18 часа. Асен Василев ходи и се наспа у тях, защото го няма поне от 8 часа, наспа се 8 часа и дойде тук да иска мотивиране на предложения. Хората, които ходят и си спят у тях, не им давайте право да губят времето на народните представители", поиска Добрев от председателстващия заседанието.

Гласуването по предложението на ПП-ДБ за свиване на новия дълг от 18.9 млрд. лв. на 11.9 млрд. лв. 

В крайна сметка мнозинството одобри 18.9 млрд. лв. нов дълг, който може да натрупа правитеството тази година. "Против" гласуваха ПП-ДБ, "Възраждане", МЕЧ и новата парламентарна група на "Величие".

Надеждата на управляващите е Европейската комисия и Европейската централна банка (ЕЦБ), които предстои да изготвят конвергентни доклади, оценяващи България за еврозоната, да подходят снизходително към замаскирания дефицит. Всичко зависи от това как евроинституциите ще изтълкуват капитализацията на ББР и БЕХ в конкретния случай и дали милиардите ще се броят като програми към сектор "Държавно управление", или като нормални програми за държавни фирми, работещи на пазарен принцип. 

Това е "възможният бюджет", беше основната теза на финансовия министър Теменужка Петкова по време на дебатите около финансовия план на държавата в последния месец.

Гласуваният проектобюджет на кабинета "Желязков", който почти не бе променен в пленарна зала, практически не успя да свие осезателно заварената от него дупка от 18 млрд. лв. в държавните финанси за 2025 г., която бе изнесена от служебния финансов министър Людмила Петкова още на 4 октомври 2024 г.

Гласуваните разходи в Бюджет 2025, за който управляващите се надяват да е "последният бюджет на България в левове", са 96.7 млрд. лв., срещу които стоят планирани приходи от 90.3 млрд. лв.

Още по темата

Теменужка Петкова сви козметично раздутия бюджет "Главчев" – само с 2 млрд. лв. (обновена)
19 февруари 2025 09:42

Така тазгодишният бюджет се раздува с 18.6 млрд. лв. спрямо изминалата 2024 г. Очакват се рекордни допълнителни приходи от 18.3 млрд. лв. За сравнение, през 2024 г. събраните приходи бяха с едва около 5 млрд. лв. по-високи от тези в предходната 2023 г.

ДДС за ресторантьорските услуги остава 20% 

Втората сериозна невралгична точка – промените в Закона за ДДС, беше преодоляна с по-малко шум. Мнозинството в парламента попари надеждите на заканилите се за национален протест ресторантьори за ново сваляне на ставката на ДДС от 20% на 9%. Единствено депутатът от "Възраждане" Димо Дренчев предложи намаление на ставката, което включваше също спортните услуги на открито и туристическите екскурзии.

"За" 9% ДДС за ресторантьорите гласуваха само "Възраждане", 1 депутат от "ДПС-ДПС" и 5-има от МЕЧ. Депутатите на Делян Пеевски, който обеща да подкрепи бранша с данъчния бонус, гласуваха вкупом против свалянето на ДДС. В същото време групата на Пеевски е внесла като отделен проектозакон нова промяна в Закона за ДДС, която също предвижда 9% ставка за ресторантьорите.

Гласуването по предложението на Димо Дренчев за 9% за ресторантите и фитнесите

Почти единодушно против мярката гласуваха депутатите на ГЕРБ-СДС, докато ПП-ДБ се разцепи. 17 депутати от групата (предимно "Демократична България") бяха против, а 18 (предимно "Продължаваме промяната") се въздържаха. ДПС-ДПС на Ахмед Доган също гласуваха "въздържал се".

Кой народен представител как гласува по текста за над 300 млн. лв., може да се проследи от разпечатката на поименното гласуване, обявена от Mediapool.

Отхвърлено беше и предложението да се върне нулевата ставка по ДДС за хляба, която от 1 януари тази година е 20%.

Депутатите гласуваха още прагът за регистрация по ДДС, който бе вдигнат на 166 000 лв., да се върне обратно на 100 000 лв.

Парламентът одобри и идеята на лидера на "ДПС-Ново начало" Делян Пеевски за създаване на държавна верига магазини. Те трябва да се обособят в помещения на пощите. Прокламираната от Пеевски цел е в тези магазини да се продават стоки от български производители с таван на надценката от 10%.

Спорният текст бе приет в 4:26 часа сутринта с гласовете на ГЕРБ, ДПС-Пеевски, БСП и ИТН. 

Цитати

По време на дебатите проектът за бюджет бе остро критикуван от ПП-ДБ. А партиите, подкрепящи правителството, признаха, че законът не е идеален, но такова било положението.

"Никой не е доволен от бюджета, това е ясно. Работим с огромен минус на старт", заяви Тошко Йорданов от ИТН.

Любен Дилов от ГЕРБ описа бюджета като "триъгълно одеяло".

"Както и да го сучем, винаги някъде ни е студено", бе коментарът му.

"Това е бюджет на лъжата от коалицията на лъжата", обобщи пък Цончо Ганев от "Възраждане".

Title Почти половината българи предпочитат сегашния кабинет пред нови избори:
Близо половината българи предпочитат сегашното правителство да продължи да управлява пред перспективата от нови предсрочни избори. Това сочат резултатите от изследване на обществените нагласи на агенция "Тренд". То е направено по поръчка на в. "24 часа" сред 1020 пълнолетни в периода 10-16 март.

Според 46% правителството на Росен Желязков трябва да продължи да управлява. Същевременно обаче според 55% кабинетът няма да изкара пълен мандат. Това мнение преобладава сред привържениците на опозиционните партии, но се среща и при тези на ГЕРБ (20%), ДПС-Доган (25%), ИТН (50%) и при 60% от гласуващите за БСП.

"Продължаването на управлението на кабинета "Желязков" среща значително по-висока подкрепа сред избирателите на партиите от управляващото мнозинство – почти 100% от симпатизантите на ГЕРБ, три четвърти от гласуващите за ИТН, две трети от тези за БСП и 6 от 10 избиратели на "Демокрация, права и свободи". Сред гласоподавателите на опозиционните партии предсрочните избори са по-предпочитаната алтернатива, но една трета от избирателите на ДПС-НН, една четвърт от тези на ПП-ДБ и 1 от 10 гласуващи за "Възраждане" и МЕЧ предпочитат да не се провежда пореден предсрочен вот", пише в изследването.

Регистира се повишаване на негативните оценки (от 44% на 50%) за работата на правителството, както и леко намаление на положителните оценки – от 29% на 27%. Одобрението за парламента остава на ниво от около 15%, но се отчита увеличение на негативните оценки от 75% на 78% за последните два месеца. Оценката за работата на президентската институция остава без значителна промяна – 40% изразяват положително мнение, докато 45% са негативно настроени.

Няма съществени промени в електоралните нагласи, сочат още данните от изследването. Ако изборите са днес, ГЕРБ ще е първа сила с 26.7% от гласовете. На второ място се нарежда ПП-ДБ с 13.6% следвани от "Възраждане" с 12,5%. На четвърта позиция се нарежда "ДПС-Ново начало" с 10,9%. БСП-Обединена левица (6,9%) и "Демокрация, права и свободи" (6,7%) остават с близко ниво на подкрепа. В парламента биха влезли още ИТН (5.9%) и МЕЧ (5.67%). Подкрепата за "Величие" остава близо до границата от 4% - 3.9%.

Title Професия парамедик: Бързи, смели, сръчни и... недооценени:
Въпреки хроничния дефицит на медици, особено в системата на спешната медицинска помощ, България вече години наред не използва ефективно огромния кадрови потенциал на професията парамедик.

"По последни данни обучените парамедици в България са около 2800 души в трета и четвърта степен. От тях работят едва около 400 души, предимно в центрове за спешна медицинска помощ. Има също парамедици, които работят в пожарната служба, като планински спасители, пещерни спасители, водни спасители, както и в спешните отделения на болници", каза пред Mediapool Ива Пехливанска, председател на Съюза на парамедиците в България.

Професията парамедик е силно подценена в България

Парамедиците се наемат от спешните центрове основно в големите областни градове. На места ги наемат, но ги ползват за други длъжности - като санитари, шофьори и носачи.

Средната брутна заплата на парамедиците е между 1500 и 2000 лв. (750-1000 евро).

Пехвливанска коментира, че проблемът идва от това, че просефията парамедик не е регулирана адекватно в българското законадателство, уменията на парамедиците не са достатъчно добре познати в системата и по тази причина не ги наемат на работа.

"Всеки център за спешна помощ има автономност и избира дали да назначи парамедици. В големите градове обикновено са наясно как работи парамедикът и че може да е много необходим в оказването на спешна медицинска помощ. Това е международно регулирана професия, но все още е нова за България във варианта, в който трябва да бъде", обясни Пехливанска.

"Държавата трябва да прояви повече далновидност и да обърне внимание на този проблем, защото истината е, че няма достатъчно екипи на спешна помощ и те не достигат дори в големите градове. Понякога се чака линейка с часове и то когато има пациент в критично състояние", каза тя.

В момента в България има 16 центрове за професионално обучение на парамедици и два колежа. В тях се обучават парамедици в трета и четвърта степен. В трета степен обучението е една календарна година или около 960 учебни часа. Обучението в четвърта степен е 2 учебни години за 1400-1600 учебни часа. Парамедик с трета степен е квалифициран да асистира в реанимационните екипи на спешна помощ като най-често управлява и линейка. Парамедик с четвърта степен може да работи самостоятелно, а този с трета – само в екип. Подготовката му включва освен анатомия и физиология, много практически часове за оказване на първа помощ при различни спешни състояния, включително и реанимационни действия като интубация, включване на венозен път, поставяне на медикаменти.

Според действащата нормативна уредба парамедикът не се води медицински специалист, макар че има медицинско образование. Същевременно той работи в линейки и спешни отделения, понякога и сам. Парамедикът няма длъжностна характеристика, не е ясно докъде се простират правомощията му. Което го прави уязвим, защото въпреки, че няма разписани правомощия, той носи юридическа отговорност. От съсловната организация на парамедиците настояват професията да премине във висшето образование и парамедиците да бъдат признати за медицински специалисти.

"Създаването на една нова професия започва първо от регулирането в образованието. В България сме тръгнали по обратния път: преди да се регулира образованието на парамедиците ние сме копирали едни европейски модели, които са неприложими напълно у нас и сега завършилите имат големи проблеми в реализацията. Това се опитваме вече две години и половина да променим", казва Пехливанска.

"Ние искаме да се регулира професията "парамедик", да бъдат създадени нови държавни образователни изисквания, които да отговарят на реалната подготовка на парамедика на европейско ниво. Освен това, искаме да се създаде наредба за регламентиране на професионалните дейности, които парамедиците могат да осъществяват самостоятелно или в екип, както и да се допълнят основните здравни закони", посочи тя.

"Следващата ни стъпка, ако не ни чуят институциите, е да се обърнем към Европейската комисия, защото по повод професията парамедик са нарушени два регламента, които са задължителни, ако ще се ползва тази професия в България и тогава държавата ще търпи много сериозни санкции", каза Пехливанска.

Спешният медицински техник в Испания - от линейката до концерта и стадиона

В Испания има професия спешен медицински техник, която е еквивалент на парамедика в други страни. За да работите в тази професия, трябва да изучите средно ниво на техник за спешна медицинска помощ и, ако искате да работите в обществения здравен сектор, сертификат за професионализъм в здравния транспорт. Този цикъл на обучение, който продължава приблизително две години, обхваща теория и практика, които включват: анатомия и физиология на човека; реанимационни техники и усъвършенствана първа помощ; управление на травматични и медицински спешни случаи; спешна психология; здравно законодателство и професионална етика.

Медицинският транспорт в Испания се регулира от Кралски указ, който описва видовете линейки и персонала в тях.

Самостоятелно медицинските техници могат да оказват първа помощ на пациенти при спешни случаи, базово поддържане на живота, обездвижване и трансфер на пациенти, шофиране на линейка, комуникация с центровете за спешна координация. Под медицинско наблюдение медицинските техници могат да извършват по-сложни действия за поддържане на живота, да прилагат определени лекарства, да помагат при реанимационни действия и да сътрудничат на спешни медици.

В Испания има около 14 000 лекари по спешна помощ и между 3 500 и 4 000 здравни специалисти в спешните служби за население от приблизително 47 милиона жители).

Медицински техници работят в системата на Спешна помощ, в болници и вътрешния медицински транспорт, в Гражданска защита и Червен кръст и други служби, както и в частни компании за здравен транспорт и спешна медицинска помощ.

"Ние сме във всички ситуации на превенция. От линейка до здравното обслужване на концерт или голямо събитие като футболен мач. От процес на грижа до транспортиране или обездвижване на пациента", обяснява Томас Куйотопуло, техник за спешна медицинска помощ. "В зависимост от линейките медицинските техници могат да бъдат придружнеи или не от лекари или медицински сестри, но работата им се фокусира върху доболничния етап“.

Ролята на шофьорите на линейки е от решаващо значение в испанската система за спешна медицинска помощ. Тези професионалисти не само транспортират пациенти, но и активно участват в първоначалната им грижа, като си сътрудничат с медицинския персонал в ситуации на висок стрес. Въпреки важността на тяхната работа обаче, заплащането и условията на работа на шофьорите на линейки често не получават нужното внимание. Заплатата на шофьор на линейка в Испания варира в зависимост от опита, местоположението и вида услуга, в която работи.

Според последните данни средната заплата на шофьор на линейка е приблизително 1440 евро нето на месец, което се равнява на приблизително 26 600 евро бруто на година. Тази заплата може да варира от 840 евро нето на месец за тези с по-малък опит до повече от 1800 евро нето на месец за по-опитни шофьори. Що се отнася до работното време, колективният договор установява максимум 40 часа на седмица, въпреки че могат да се правят изключения при спешни случаи. Смените на повикване обикновено варират от 8 до 24 часа.

"Понятието парамедик като такова не съществува в Испания, но ние го разбираме и асимилираме като спешен здравен техник. В страните от Европейския съюз в някои случаи това е университетска диплома, докато в Испания това е междинен курс за професионално обучение. Всъщност един от фронтовете, по които работим в организацията, е постигането на висша степен. В крайна сметка това е първата услуга в процеса на медицински грижи и нейното изучаване трябва да бъде регламентирано по същия начин, както другите здравни специалисти", казва Елвира Гонсалес Сантос, президент на Испанската асоциация на медицинските сестри, спешните, санитарните и социално-санитарните техници (AETESYS).

"В Испания повечето техници и линейки са към частни компании. Всяка автономна област възлага тези дейности на частни компании. Ето защо качеството на грижите е различно в различните региони, защото зависи от качеството на договорената услуга. Докато в Испания средното време за отговор е 10 минути, например, в Мадрид е по-малко от 4 минути", обяснява тя

"Не знаем колко специалисти имаме, защото това не е регулирано. От фондацията се опитваме да създадем коалиция, за да можем да се регистрираме като професионалисти и да има регистър като този на лекарите или медицинските сестри", допълва тя.

В Литва има недостиг на парамедици

В Литва има две учебни програми, които обучават бъдещи парамедици:
учебна програма за спешна медицинска помощ, която дава по-високи компетенции и
програма за професионално обучение на фелдшер. Завършилите колеж имат по-високи компетенции, професионална бакалавърска степен и могат да работят, например, в модерни екипи за поддържане на живота в линейки, наравно с медицински сестри, които са специализирали спешна медицина. Парамедиците, които са завършили професионални училища, нямат такива компетенции и работят в напреднали екипи за поддържане на живота. От 2005 г. в Литва има медицински стандарт за професията парамедик, който регулира права, задължения, компетенции, отговорности.

Човек може да работи като парамедик в спешната медицинска помощ, ако е получил лиценз за спешен парамедик и е завършило програма за специализация по спешна медицинска помощ.

Парамедикът в Литва оказва спешна медицинска помощ при травми, отравяния, остри състояния, злаполуки и др. Брутното твърдо възнаграждение е 2335.20 евро., като има променливи надбавки и бонуси.

Като фелдшер - водач на линейка може да работи човек с квалификация за парамедик, който има шофьорска книжка категория B и има най-малко 2 години шофьорски опит. Фелдшерът шофьор на линейка оказва квалифицирана медицинска помощ в рамките на определената компетентност, управлява линейката и да транспортира пациенти. Фиксираното възнаграждение е 1797.60 евро бруто, като има променливи надбавки и бонуси.

След дипломирането си спешните фелдшери могат да работят в линейки, в здравни заведения, приемни спешни отделения, в системата на националната отбрана и др.

Ритис Малашаускас, ръководител на Литовската асоциация на парамедиците, казва, че в Литва има недостиг на парамедици. На въпрос защо се е стигнало до тази ситуация, той отбелязва, че в момента не се обучават достатъчно парамедици.

"Смятам, че медицинските колежи трябва да подготвят повече специалисти”, казва той.

По думите му обаче заплатите не мотивират хората да изберат тази специалност.

"Със сигурност заплатата не е мечта, а работата е тежка. Това обезсърчава младите хора", споделя той.

Малашаускас, който работи в областта на спешната медицина повече от 30 години, казва пред Delfi, че работата на парамедик изисква не само много знания и умения, но и железни нерви. Според него поради спецификата на тази професия не всички хора, които я избират, могат да се справят с нея и някои от служителите решават да напуснат.

"Работиш по 12-24 часа в движение. Всяко обаждане има своите предизвикателства и стрес. Има и много трудни ситуации, когато трябва да измислиш как да помогнеш на човек и не винаги успяваш. Реанимацията също не винаги дава резултат", споделя опита си той.

Около 40% от обучаващите се за парамедици отпадат или се провалят при оценката на техните компетенции.

От 1 юли 2023 г. в Литва функционира нова, обединена Служба за спешна помощ. "Преди това имаше 49 различни служби с линейки. Сега работим като една система", казва Малашаускас и по думите му положението на парамедиците в Литва се подобрява. 

Тази статия е създадена в рамките на проект PULSE, европейска инициатива, която подкрепя трансграничното журналистическо сътрудничество. По нея са работили Мартина Бозукова, (Mediapool.bg, България); Delfi, Литва; Ana Somavilla (El Confidencial, Испания). 

Title За да изтеглим кредит за жилище на цена 200 000 лв., ни трябват налични 50 000 лв. без ремонта:
*Тази публикация е разработена за рубриката "Пари" на Mediapool по проект с известния портал за лични финанси MoitePari.bg. Порталът поддържа сравнения на над 1000 финансови продукта, част от които са всички банкови оферти за ипотечни кредити и за потребителски кредити. Основател на MoitePari.bg и на водещата компания за кредитно консултиране Creditland е финансистът Деян Василев.

Когато човек реши да закупи имот с ипотечен кредит, често си представя една сравнително проста картина: отиваш в банката, залагаш имота и готово – парите са твои, а ти вече си собственик. Звучи лесно, нали? Само че реалността е далеч по-различна и доста по-пъстра.

Всеки кредитен консултант често чува: "Е, нали давам имота като обезпечение? Защо банката иска още неща?". Истината е, че процесът по одобрение на ипотечен кредит е сериозно начинание и най-вече – дългосрочно обвързване. Тук говорим за години – понякога десетилетия – партньорство между теб и банката, което изисква яснота, прозрачност и доверие.

Как започва всичко? 

Ако клиентът избере да изтегли кредита с помощта на консултант, първата среща е ключова. Това е моментът, в който трябва да се събере цялата информация за клиента, необходима, за да се даде ход на едно кредитно искане. И не става дума само за въпроса "Колко пари печелиш".

Въпросите, които кредитният консултант задължително задава, са:

Какви са доходите и кой е техният източник?
Как се доказват те?
Има ли кандидатът за кредит други текущи заеми, в кои институции са и редовно ли се обслужват?
Ако доходите не са достатъчни, има ли роднина по първа линия ( майка, баща, брат, сестра), които да подпомогнат доходите?
Каква месечна вноска може да си позволи кандидатът, с която няма да наруши семейния бюджет?
Има ли спестени средства?
Има ли избран имот, запознат ли е с историята му и с това кои са собствениците?
Законен ли е имотът, как е придобит, чист ли е от тежести?
Какво налага покупката, има ли обстоятелства, с които трябва консултантът да се съобрази?

Цялата тази информация ще помогне за предстоящия процес по придобиване на избрания имот и неговото финансиране.

Доходите са изключително важни, така че банката кредитор да има гаранция, че кредитът ще се обслужва редовно. Имотът е предмет на обезпечение, но това не е целта на кредитора. Банката не цели да придобие имота, в случай че кредитоискателят изпадне в невъзможност да плаща, а да си получава месечните вноски с включена лихва.

Важно е да се отбележи, че ипотекираният имот не е собственост на банката кредитор, както често смятат хората. В случай на невъзможност за плащане, имотът може да бъде продаден и дългът - върнат. Другият вариант е кредитът да се предоговори с цел клиентът да излезе от временното финансово затруднение.

Подкрепата от роднини – мисия възможна 

Подкрепата на роднина често не е невъзможна, но трябва да бъде добре премислена. Целта е подкрепа на дохода на кредитополучателя, като това има ключова роля за договаряне на по-добри условия по кредита с банката.

В някои случай необходимостта от ипотекарен съдлъжник се налага, ако той е собственик на имот, който се предоставя като основно или допълнително обезпечение. Това се налага и когато оценката на имота от лицензиран оценител не е достатъчна като стойност и е нужно допълнително или друго обезпечение. След определено време то може да бъде освободено от ипотека.

Текущи кредити? Не е драма! 

Текущите кредити не са проблем, но информацията за тях е важна, за да се направи правилна преценка за бъдещия кредит. Има реални случаи, в които множество текущи кредити се обединяват в ипотечния и това драстично намалява месечните разходи, тъй като условията на ипотечния кредит са много по-изгодни. Това обичайно е сред изискванията на банките: "една вноска на едно място".

Важно е кредитоискателят да прецени и посочи сума за месечната си вноска. Много често доходите не са само от посочената месторабота. Те могат да бъдат от:

Наем, който получават от друг имот;
Други договори;
Доходи от чужбина;
Разпределен дивидент;
Доходи от друг произход.

Много е важно също как доказваме доходите.

Спестявания и "скритите" разходи 

Наличието на спестени средства е огромно предимство, но повечето кредитоискатели нямат пари настрани, тъй като смятат, че кредитът изцяло ще покрие покупката.

Разбира се има вариант да се сдобият с нужните средства, за да започнат и завършат сделката:

С потребителски кредит;
Роднина да изтегли потребителски кредит;
Със заем/помощ от роднини.

Важно е добре да се изчислят и предвидят всички предстоящи разходи, стига двете вноски (по ипотечния и по потребителския кредит) да са по силите на кредитоискателя.

Клиентите не са запознати, че е нужно да имат тези средства, за да започнат и завършат сделката, и че едва след това ще получат/усвоят ипотечния кредит. Ако тези средства не са налични, кредитът става невъзможен.

Пример с имот на цена 100 000 евро 

В началото лицензиран оценител прави оценка на имота, върху която стъпва банката кредитор. Всяка оценка се изработва специално за избраната банка. Ако е необходимо да се представи в друга, ще се наложи преработка и доплащане, за да отговаря на изискванията.

Да предположим, че оценката потвърждава продажната стойност на избрания имот от 100 000 евро, изчислена в лева по курса на БНБ. Банката кредитор ще отпусне кредит до 85% от тази стойност (в зависимост от местоположението и конструкцията на имота).

За изготвянето на тази оценка има такса, която варира между 180 лв. до 280 лв. при апартаменти (в зависимост от местоположението и вида на имота таксата може да бъде и по-висока).

Таксите за нотариалното изповядване и учредяване на ипотеката са в зависимост от стойността, на която се придобива имотът, както и от стойността на одобрения кредит. При условие че оценката на лицензирания оценител потвърди продажната стойност, то кредитът за покупка може да бъде до 170 000 лв. В случай на необходимост от средства за довършителни или ремонтни дейности, може да се получи кредит от 200 000 лв. или 220 000 лв. (при заложени до 30% от стойността кредита за покупка). До тези стойности няма да се изискват и разход-оправдателни документи.

При законна ипотека нотариалната такса за вписване ще около 1300 лв., а при договорна ипотека - 2400 лв. Заедно с останалите такси и данъци за придобиване на имота (общински данък, ДДС, изготвяне на проект на нотариален акт, такси за тежести и справки) сумата става общо около 8 400 лв., а при законна ипотека с придобиване на имот - около 9 750 лв.

С други думи, общата сума, с която кредитоискателят е необходимо за разполага, за да започне и довърши сделката по придобиване на имот и усвояване на ипотечен кредит, ще се формира по този начин:

Самоучастие на база 200 000 лв.: 30 000 лв.
Лицензиран оценител: 280 лв.
Нотариус при законна ипотека: 9 750 лв.
Комисиона на агенцията за недвижими имоти: 6 000 лв.
Застраховка "Имот" след придобиване на имота: 250 лв.

Общо : 46 280 лв.

Тази стойност спокойно може да се изтегли с потребителски кредит, което е възможно само ако доходът позволява обслужване на две месечни вноски едновременно - по ипотечен и потребителски кредит.

Довършителни работи – мисли в перспектива 

В повечето случай имотът, който се купува, се нуждае от довършителни дейности при ново строителство или ремонтни дейности при старо строителство.

Повечето банки са склонни да кредитират и тази нужда на кредитоискателя. Това е възможно и при имот в строеж, където ипотечният кредит се усвоява на траншове, пропорционално с актуването на сградата, както и при имот с акт 16 (въведен в експлоатация).

Довършителните и ремонтни дейности отнемат месеци, за да се приведе имотът в състояние за реално ползване. Ако кредитоискателят живее под наем, това ще натовари значително бюджета му. Важно е да се знае, че сумата за покупка на имота и сумата за довършителни дейности са в един кредит, с един срок и с еднакви условия.

Дългият срок на кредита сваля вноската 

Обвързването с ипотечен кредит, в зависимост от възрастта на кредитоискателя, често варира между 20 и 30 години. Дългият срок оскъпява кредита, но пък сваля месечната вноска. 

Тя се образува от главница, лихва, месечна такса и застраховка "Живот", и се съобразява с дохода на кредитоискателя.

Ако в даден момент доходите му се повишат, той може да поиска частично или пълно предсрочно погасяване. В този случай клиентът заплаща единствено остатъка по главницата. Лихвите, таксите и застраховката "Живот" за периода, който не се ползва при частично или пълно погасяване, са недължими. 

